<!DOCTYPE html>
<html>
<head>
<title></title>
<meta charset="UTF-8">
<meta name="author" content="Ajahn Hiriko">
</head>
<body>
<div id="text" lang="sl">
<section class="sutta" id="dhp116-128">
<article>
<div class="hgroup">
<p class="division">Dhammapada</p>
<h1>Pāpa Vagga—Zlo</h1>
</div>
<blockquote class="gatha">
<p><a class="ah" data-uid="dhp116" id="116"></a>Ne obotavljaj se pri dobrih delih,<br>
odvračaj misli od vsega zla–<br>
kdor je pri tem počasen,<br>
v mislih že počenja zlo.</p>
<p><a class="ah" data-uid="dhp117" id="117"></a>Če človek naredi napako,<br>
naj je ne ponavlja kar naprej,<br>
v tem početju naj ne uživa–<br>
ponavljanje napak le veča zlo.</p>
<p><a class="ah" data-uid="dhp118" id="118"></a>Če pa stori človek dobro delo,<br>
naj ga ponavlja kar naprej,<br>
v tem početju naj uživa–<br>
veliko dobrega prinaša srečo.</p>
<p><a class="ah" data-uid="dhp119" id="119"></a>Hudodelec srečno živi,<br>
dokler njegovo zlo ne dozori,<br>
ko pa zlo že obrodi,<br>
takrat spozna sadove zla.</p>
<p><a class="ah" data-uid="dhp120" id="120"></a>Dober človek težko živi,<br>
dokler njegovo dobro ne dozori,<br>
ko pa dobro že obrodi,<br>
takrat spozna sadove dobrega.</p>
<p><a class="ah" data-uid="dhp121" id="121"></a>Ne podcenjuj zla, ne misli,<br>
da se mu lahko izogneš–<br>
saj kot se po kapljicah<br>
napolni vrč do roba,<br>
tako se bedak napolni z zlom,<br>
ki se počasi nabira v njem.</p>
<p><a class="ah" data-uid="dhp122" id="122"></a>Ne podcenjuj dobrega, ne misli,<br>
da dobrega ne boš spoznal–<br>
saj kot se po kapljicah<br>
napolni vrč do roba,<br>
tako se modrec napolni z dobrim,<br>
ki se počasi nabira v njem.</p>
<p><a class="ah" data-uid="dhp123" id="123"></a>Izogibaj se zla kot bogat trgovec,<br>
ki se boji nevarne poti,<br>
kot človek, ki hoče živeti<br>
in se vedno strupa boji.</p>
<p><a class="ah" data-uid="dhp124" id="124"></a>Če na roki nimaš rane,<br>
lahko z njo nosiš celo strup,<br>
saj strup zdravi roki ne škoduje–<br>
kdor je brez zla, zanj ni nevarnosti.</p>
<p><a class="ah" data-uid="dhp125" id="125"></a>Bedak, ki užali mirnega človeka<br>
čistih misli in čistega srca,<br>
bo kmalu sam izkusil enako zlo–<br>
vrne se mu kot pesek, vržen v nebo.</p>
<p><a class="ah" data-uid="dhp126" id="126"></a>Nekateri se na zemlji spet rodijo,<br>
hudodelci gredo navzdol po poti zla,<br>
dobri okusijo sadove sreče–<br>
ugasnejo pa le popolni.</p>
<p><a class="ah" data-uid="dhp127" id="127"></a>Niti na nebu niti sredi morja<br>
niti v samotni gorski votlini–<br>
nikjer na svetu ni takega kraja,<br>
kjer bi se človek rešil zla.</p>
<p><a class="ah" data-uid="dhp128" id="128"></a>Niti na nebu niti sredi morja<br>
niti v samotni gorski votlini–<br>
nikjer na svetu ni takega kraja,<br>
kjer človeka ne bi našla smrt.</p>
</blockquote>
</article>
<aside id="metaarea">
<p>Translated by <span class="author">Ajahn Hiriko</span></p>
<p>Used with kind permission from the author.</p>
<p>Taken from: <a href="http://www.slo-theravada.org/">http://www.slo-theravada.org/</a>.</p>
<p>Prepared for SuttaCentral by <span class="editor">Alfred Conlan.</span></p>
</aside>
</section>
</div>
</body>
</html>
