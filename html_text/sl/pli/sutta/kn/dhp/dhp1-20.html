<!DOCTYPE html>
<html>
<head>
<title></title>
<meta charset="UTF-8">
<meta name="author" content="Ajahn Hiriko">
</head>
<body>
<div id="text" lang="sl">
<section class="sutta" id="dhp1-20">
<article>
<div class="hgroup">
<p class="division">Dhammapada</p>
<h1>Yamaka Vagga—Nasprotja</h1>
</div>
<blockquote class="gatha">
<p><a class="ah" data-uid="dhp1" id="1"></a>Misel vodi vse stvari,<br>
misel jih rodi in oblikuje.<br>
Če človek poln zlih misli&nbsp;<br>
govori ali deluje,<br>
trpljenje mu zato sledi<br>
kot voz kopitom vpreženega vola.</p>
<p><a class="ah" data-uid="dhp2" id="2"></a>Misel vodi vse stvari,<br>
misel jih rodi in oblikuje.<br>
Če človek dobrih misli&nbsp;<br>
govori ali deluje, sreča vedno mu sledi,<br>
kot senca ga nikoli ne pusti.</p>
<p><a class="ah" data-uid="dhp3" id="3"></a>Zmerjal me je, udaril me je,<br>
premagal me je, okradel me je–<br>
kdor se predaja takim mislim,&nbsp;<br>
bo vedno poln sovraštva.</p>
<p><a class="ah" data-uid="dhp4" id="4"></a>Zmerjal me je, udaril me je,<br>
premagal me je, okradel me je–<br>
kdor take misli opusti,<br>
bo pomiril vse sovraštvo.</p>
<p><a class="ah" data-uid="dhp5" id="5"></a>Kajti na tem svetu se sovraštvo&nbsp;<br>
s sovraštvom nikoli ne umiri,<br>
ampak le z ljubeznijo–<br>
to stara je resnica.</p>
<p><a class="ah" data-uid="dhp6" id="6"></a>Ljudje namreč ne vedo,<br>
da prav vse nas čaka smrt–<br>
kdor dobro to razume,<br>
takoj prepire pomiri.</p>
<p><a class="ah" data-uid="dhp7" id="7"></a>Kdor išče le prijetnosti in ne obvlada svojih čutov,<br>
kdor mere v hrani ne pozna<br>
in je brezmočen, len,<br>
hitro ga premaga&nbsp;Māra,<br>
upogne se kot bilka v vetru.</p>
<p><a class="ah" data-uid="dhp8" id="8"></a>Kdor pa pozna tudi nevšečnost<br>
in dobro obvlada svoje čute,<br>
kdor je zmeren v hrani,<br>
vedno vztrajen in goreč,<br>
ga&nbsp;Māra&nbsp;nikdar ne premaga,<br>
trden je kot skala v vetru.</p>
<p><a class="ah" data-uid="dhp9" id="9"></a>Kdor si želi oranžno oblačilo,<br>
a pri tem je daleč od resnice,<br>
poln napak in brez obvladovanja,<br>
res ni vreden oranžnega blaga.</p>
<p><a class="ah" data-uid="dhp10" id="10"></a>Kdor pa je brez vseh napak,<br>
poln vrlin in zbranosti,<br>
kdor se obvlada in pozna resnico,<br>
zares zasluži oranžno oblačilo.</p>
<p><a class="ah" data-uid="dhp11" id="11"></a>Kdor ima nebistveno za bistveno,<br>
v bistvu pa vidi nebistveno,<br>
tak človek napačno razmišlja,&nbsp;<br>
nikoli ne bo prišel do bistva.</p>
<p><a class="ah" data-uid="dhp12" id="12"></a>Kdor pa v bistvu vidi bistveno,<br>
v&nbsp;nebistvu&nbsp;pa nebistveno,<br>
tak človek prav razmišlja,<br>
kmalu bo prišel do bistva.</p>
<p><a class="ah" data-uid="dhp13" id="13"></a>Kot slabo krito hišo<br>
takoj premoči dež–<br>
tako slabo razvite misli&nbsp;<br>
takoj premagajo strasti</p>
<p><a class="ah" data-uid="dhp14" id="14"></a>Kot dobro krite hiše<br>
nikoli ne premoči dež–<br>
takó razvitih misli&nbsp;<br>
ne premagajo strasti.</p>
<p><a class="ah" data-uid="dhp15" id="15"></a>Kdor dela zlo, povsod trpi,&nbsp;<br>
na tem svetu in na onem–<br>
ko spozna sadove svojih zlih dejanj&nbsp;<br>
je žalosten in zaskrbljen.</p>
<p><a class="ah" data-uid="dhp16" id="16"></a>Dober človek pa je povsod srečen,<br>
na tem svetu in na onem–<br>
ko spozna sadove svojih dobrih del,<br>
je vesel in radosten.</p>
<p><a class="ah" data-uid="dhp17" id="17"></a>Kdor dela zlo, povsod trpi,<br>
na tem svetu in na onem–<br>
trpi ob misli na zla dala,<br>
še bolj pa, ko spozna njih sad.</p>
<p><a class="ah" data-uid="dhp18" id="18"></a>Dober človek je povsod vesel,<br>
na tem svetu in na onem –&nbsp;<br>
veseli se svojih dobrih del,<br>
še bolj pa njihovih sadov.</p>
<p><a class="ah" data-uid="dhp19" id="19"></a>Nevednež, ki o modrosti veliko govori,<br>
v skladu z njo pa ne deluje,<br>
je kot pastir, ki šteje tujo čredo–<br>
sadov modrosti nikoli ne spozna.</p>
<p><a class="ah" data-uid="dhp20" id="20"></a>Kdor pa o modrosti malo govori,<br>
a v skladu z njo deluje,<br>
je res svoboden, modrec brez želja,<br>
ki zapustil je sovraštvo in nevednost–<br>
nič ga ne veže na ta ali oni svet,<br>
saj je izkusil sad modrosti.</p>
</blockquote>
</article>
<aside id="metaarea">
<p>Translated by <span class="author">Ajahn Hiriko</span></p>
<p>Used with kind permission from the author.</p>
<p>Taken from: <a href="http://www.slo-theravada.org/">http://www.slo-theravada.org/</a>.</p>
<p>Prepared for SuttaCentral by <span class="editor">Alfred Conlan.</span></p>
</aside>
</section>
</div>
</body>
</html>
