<!DOCTYPE html>
<html>
<head>
<title></title>
<meta charset="UTF-8">
<meta author="Ajahn Hiriko">
</head>
<body>
<div id="text" lang="sl">
<section class="sutta" id="dhp235-255">
<article>
<div class="hgroup">
<p class="division">Dhammapada</p>
<h1>Mala Vagga—Napake</h1>
</div>
<blockquote class="gatha">
<p><a class="ah" data-uid="dhp235" id="235"></a>Zdaj si kot posušen list,<br>
glasnik smrti te že čaka,<br>
na pragu smrti stojiš<br>
in popotnice ni zate.</p>
<p><a class="ah" data-uid="dhp236" id="236"></a>Zgradi si otok zase,<br>
hitro napreduj, postani moder!<br>
Ko boš miren in jasnih misli,<br>
boš odšel v deželo plemenitih.</p>
<p><a class="ah" data-uid="dhp237" id="237"></a>Zdaj si že star,<br>
Približal si se smrti,<br>
postaj ni več na poti<br>
in tudi popotnice ni zate.</p>
<p><a class="ah" data-uid="dhp238" id="238"></a>Zgradil si otok zase,<br>
hitro napreduj, postani moder!<br>
Ko boš miren in jasnih misli,<br>
se na boš več rodil, ne boš več star.</p>
<p><a class="ah" data-uid="dhp239" id="239"></a>Kot spreten zlatar<br>
počasi prečisti zlato,<br>
tako naj se modrec<br>
vztrajno očisti napak.</p>
<p><a class="ah" data-uid="dhp240" id="240"></a>Rja, ki se pojavi na železu,<br>
ga hitro uniči in razžre–<br>
če se predaš udobnemu življenju,<br>
boš kmalu šel po poti zla.</p>
<p><a class="ah" data-uid="dhp241" id="241"></a>Brez ponavljanja se znanje izgubi,<br>
brez vzdrževanja hiša ne stoji,<br>
lenoba kvari vso lepoto,<br>
nepazljivost pa je slab čuvaj.</p>
<p><a class="ah" data-uid="dhp242" id="242"></a>Razvrat napaka je za žensko,<br>
napaka darovalca je skopost,<br>
napačno je prav vse zlo<br>
na tem svetu in na onem.</p>
<p><a class="ah" data-uid="dhp243" id="243"></a>Največja izmed vseh napak<br>
pa gotovo je nevednost–<br>
osvobodite se nevednosti,<br>
bodite brez napak!</p>
<p><a class="ah" data-uid="dhp244" id="244"></a>Človek, ki je nesramen in vseljiv,<br>
predrzen kakor krokar,<br>
pokvarjen, opravljiv–<br>
navidez&nbsp;lahkó živi.</p>
<p><a class="ah" data-uid="dhp245" id="245"></a>Skromen, nesebičen človek,<br>
ki vedno išče le popolnost,<br>
je čistih misli in dejanj–<br>
navidez&nbsp;težkó živi.</p>
<p><a class="ah" data-uid="dhp246" id="246"></a>Kdor uničuje življenje&nbsp;<br>
in govori laži,<br>
kdor jemlje, kar mu ni dano,<br>
in z ženami drugih živi,</p>
<p><a class="ah" data-uid="dhp247" id="247"></a>kdor se vdaja pijači&nbsp;<br>
in je lahkomiseln,<br>
si seka lastne korenine<br>
in uniči si življenje.</p>
<p><a class="ah" data-uid="dhp248" id="248"></a>Zato se zavedaj, človek,<br>
da je neobvladovanje veliko zlo–<br>
naj ti pohlep in nepravičnost<br>
ne povzročita dolgih muk!</p>
<p><a class="ah" data-uid="dhp249" id="249"></a>Ljudje darujejo po svoji vesti<br>
ali pa iz lastnega veselja–<br>
kdor zavida drugim<br>
hrano in pijačo,<br>
ne bo dosegel zbranosti<br>
ne podnevi ne ponoči.</p>
<p><a class="ah" data-uid="dhp250" id="250"></a>Kdor pa je izkoreninil&nbsp;<br>
in posekal vso zavist,<br>
bo dosegel zbranost<br>
tako podnevi kot ponoči.</p>
<p><a class="ah" data-uid="dhp251" id="251"></a>Strasti so največji ogenj,<br>
jeza je najmočnejša spona,<br>
nevednost je največja mreža,<br>
največji tok pa je tok želja.</p>
<p><a class="ah" data-uid="dhp252" id="252"></a>Napake drugih takoj vidimo,<br>
lastne napake pa s težavo,<br>
napake drugih takoj pokažemo<br>
kot pleve, ki jih ločimo od zrnja,<br>
lastne napake pa hitro skrijemo<br>
kot zvit goljuf svoje namene.</p>
<p><a class="ah" data-uid="dhp253" id="253"></a>Kdor išče le napake drugih,<br>
sam pa je vedno zamerljiv,<br>
bo vse bolj in bolj zmeden,<br>
še dolgo se ne bo osvobodil!</p>
<p><a class="ah" data-uid="dhp254" id="254"></a>Na nebu ni poti,<br>
v sebi išči pot–<br>
ljudje so vedno v težavah,<br>
popolni pa so brez ovir.</p>
<p><a class="ah" data-uid="dhp255" id="255"></a>Na nebu bi poti,<br>
v sebi išči pot–<br>
nobeden pojav ni večen,<br>
le&nbsp;buddhe&nbsp;so onkraj sprememb.</p>
</blockquote>
</article>
<aside id="metaarea">
<p>Translated by <span class="author">Ajahn Hiriko</span></p>
<p>Used with kind permission from the author.</p>
<p>Taken from: <a href="http://www.slo-theravada.org/" target="_blank">http://www.slo-theravada.org/</a>.</p>
<p>Prepared for SuttaCentral by <span class="editor">Alfred Conlan.</span></p>
</aside>
</section>
</div>
</body>
</html>
