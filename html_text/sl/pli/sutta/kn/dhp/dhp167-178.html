<!DOCTYPE html>
<html>
<head>
<title></title>
<meta charset="UTF-8">
<meta name="author" content="Ajahn Hiriko">
</head>
<body>
<div id="text" lang="sl">
<section class="sutta" id="dhp167-178">
<article>
<div class="hgroup">
<p class="division">Dhammapada</p>
<h1>Loka Vagga—Svet</h1>
</div>
<blockquote class="gatha">
<p><a class="ah" data-uid="dhp167" id="167"></a>Ne živi nizkotnega življenja,<br>
ne predajaj se brezbrižnosti,<br>
ne razvijaj napačnih pogledov,<br>
ne navezuj se na ta svet!</p>
<p><a class="ah" data-uid="dhp168" id="168"></a>Vstani, ne obotavljaj se,<br>
pojdi na pot resnice!<br>
Kdor gre na pot resnice,<br>
bo srečen na tem in onem svetu.</p>
<p><a class="ah" data-uid="dhp169" id="169"></a>Pojdi na pot resnice,<br>
izogni se napačni poti–<br>
kdor gre na pot resnice,<br>
bo srečen na tem in onem svetu.</p>
<p><a class="ah" data-uid="dhp170" id="170"></a>Poglej, ta svet je kot mehurček,<br>
ta svet je prazen kot privid!<br>
Kdor tako gleda na ta svet,<br>
je zapustil kraljestvo smrti.</p>
<p><a class="ah" data-uid="dhp171" id="171"></a>Pridi in poglej, ta svet<br>
je čudovit kot kraljevska kočija!<br>
Bedaki se zgubijo v njem,<br>
modrih pa ne vznemiri.</p>
<p><a class="ah" data-uid="dhp172" id="172"></a>Kdor je živel brezbrižno,<br>
potem pa je postal pazljiv,<br>
razsvetli ves svet kot luna,<br>
ki se prikaže izza oblakov.</p>
<p><a class="ah" data-uid="dhp173" id="173"></a>Kdor je storil dosti zla,<br>
potem pa ga je prekril z dobrim,<br>
razsvetli ves svet kot luna,<br>
ki se prikaže izza oblakov.</p>
<p><a class="ah" data-uid="dhp174" id="174"></a>To je svet slepcev,<br>
nihče zares ne vidi.<br>
Le redki pridejo v nebesa–<br>
kot ptice prosti, brez pasti.</p>
<p><a class="ah" data-uid="dhp175" id="175"></a>Labodi letajo po poti sonca,<br>
kdor ima moč, leti v nebo,<br>
modri pa premagajo Mārovo vojsko<br>
in se odmaknejo od sveta.</p>
<p><a class="ah" data-uid="dhp176" id="176"></a>Kdor je prekršil nauk resnice<br>
in govoril samó laži,<br>
kdor ne verjame v ponovno rojstvo,<br>
lahko stori prav vsako zlo.</p>
<p><a class="ah" data-uid="dhp177" id="177"></a>Skopuhi ne gredo v nebesa,<br>
bedaki darežljivosti ne hvalijo,<br>
modrec pa uživa v dajanju,<br>
srečen je na tem in onem svetu.</p>
<p><a class="ah" data-uid="dhp178" id="178"></a>Spoznanje nibbāne je več vredno<br>
kot oblast nad vsem svetom,<br>
več kot oblast nad vsem vesoljem,<br>
več kot vsi užitki v nebesih.</p>
</blockquote>
</article>
<aside id="metaarea">
<p>Translated by <span class="author">Ajahn Hiriko</span></p>
<p>Used with kind permission from the author.</p>
<p>Taken from: <a href="http://www.slo-theravada.org/" target="_blank">http://www.slo-theravada.org/</a>.</p>
<p>Prepared for SuttaCentral by <span class="editor">Alfred Conlan.</span></p>
</aside>
</section>
</div>
</body>
</html>
