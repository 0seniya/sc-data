<!DOCTYPE html>
<html>
<head>
<title></title>
<meta charset="UTF-8">
<meta name="author" content="Ajahn Hiriko">
</head>
<body>
<div id="text" lang="sl">
<section class="sutta" id="dhp44-59">
<article>
<div class="hgroup">
<p class="division">Dhammapada</p>
<h1>Puppha Vagga—Cvetovi</h1>
</div>
<blockquote class="gatha">
<p><a class="ah" data-uid="dhp44" id="44"></a>Kdo bo razumel ta svet,<br>
svet mrtvih in še svet bogov?<br>
Kdo bo našel pot modrosti<br>
kot vrtnar najlepši cvet?</p>
<p><a class="ah" data-uid="dhp45" id="45"></a>Učenec bo razumel ta svet,<br>
svet mrtvih in še svet bogov,<br>
učenec bo našel pot modrosti<br>
kot vrtnar najlepši cvet.</p>
<p><a class="ah" data-uid="dhp46" id="46"></a>Ko spoznaš, da je telo minljivo,<br>
ko dojameš, da je kot privid,<br>
posekaj Mārove cvetove<br>
in pojdi tja, kjer smrti ni.</p>
<p><a class="ah" data-uid="dhp47" id="47"></a>Človeka, ki je poln želja<br>
in išče le cvetove,<br>
odnese smrt kot hudournik,<br>
ki poplavi spečo vas.</p>
<p><a class="ah" data-uid="dhp48" id="48"></a>Človeka, ki je poln želja<br>
in išče le cvetove,<br>
užitki ne zadovoljijo–<br>
smrt ga premaga, pokonča.</p>
<p><a class="ah" data-uid="dhp49" id="49"></a>Kot čebela, ki nabere med in odleti,<br>
a pri tem cvetov ne poškoduje,<br>
njih barve, vonja nič ne spremeni–<br>
takšen naj bo modrec med ljudmi.</p>
<p><a class="ah" data-uid="dhp50" id="50"></a>Ne razmišljaj o napakah drugih,<br>
kaj so storili in česa ne,<br>
ampak sodi le lastne napake, kaj si storil in česa ne.</p>
<p><a class="ah" data-uid="dhp51" id="51"></a>Lepe besede, ki jim dajanja ne sledijo,<br>
so kot čudovite rože,<br>
lepih barv, a brez vsakršnih vonjav–<br>
brezplodne ostanejo in prazne.</p>
<p><a class="ah" data-uid="dhp52" id="52"></a>Lepe besede, ki dajanja jim sledijo,<br>
pa so kot čudovite rože,<br>
lepih barv in najprijetnejših vonjav–<br>
saj so smiselne in plodovite.</p>
<p><a class="ah" data-uid="dhp53" id="53"></a>Kot se iz mnogo pisanih cvetov<br>
spletajo okrasni venci–<br>
naj tudi človek v življenju<br>
stori veliko dobrih del.</p>
<p><a class="ah" data-uid="dhp54" id="54"></a>Vonj cvetov odnese veter,<br>
vonj sandalovine in jasmina–<br>
le vonj vrlin se širi proti vetru,<br>
saj gre povsod, doseže vse strani.</p>
<p><a class="ah" data-uid="dhp55" id="55"></a>Sandalovina, lotus,<br>
lilija, jasmina–<br>
med vsemi temi vonji<br>
je najboljši vonj vrlin.</p>
<p><a class="ah" data-uid="dhp56" id="56"></a>Šibek je ta vonj cvetov,<br>
vonj sandalovine ali lilij,<br>
izvrsten pa je vonj vrlin,<br>
saj se širi tudi med bogovi.</p>
<p><a class="ah" data-uid="dhp57" id="57"></a>Kdor je poln vrlin,<br>
vedno buden in pazljiv,<br>
je res moder in svoboden–<br>
po poti gre, kjer ni več zla.</p>
<p><a class="ah" data-uid="dhp58" id="58"></a>Kot lahko sredi smeti,<br>
ki so odvržene ob poti, zacveti prekrasen lotos<br>
lepih barv in vonjav –</p>
<p><a class="ah" data-uid="dhp59" id="59"></a>tako tudi učenec buddhe,<br>
ki je med ničvredneži,<br>
s svojo modrostjo zasenči<br>
njih neumnost in slepoto.</p>
</blockquote>
</article>
<aside id="metaarea">
<p>Translated by <span class="author">Ajahn Hiriko</span></p>
<p>Used with kind permission from the author.</p>
<p>Taken from: <a href="http://www.slo-theravada.org/">http://www.slo-theravada.org/</a>.</p>
<p>Prepared for SuttaCentral by <span class="editor">Alfred Conlan.</span></p>
</aside>
</section>
</div>
</body>
</html>
