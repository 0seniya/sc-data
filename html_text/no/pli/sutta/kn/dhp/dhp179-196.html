<!DOCTYPE html>
<html>
<head>
<meta charset="UTF-8">
<meta name="author" content="Kåre A. Lie">
<title></title>
</head>
<body>
<div id="text" lang="no">
<section class="sutta" id="dhp179-196">
<article>
<div class="hgroup">
<p class="division">Mindre tekster</p>
<p>Dhammapada</p>
<p class="subdivision">Vers om læren</p>
<h1>14. Budda - den oppvåknede</h1>
</div>
<blockquote class="gatha">
<p><a class="sc" id="1" data-uid="dhp179"></a>Hvordan vil du forføre en oppvåknet?<br>
Han har ingen svake punkter<br>
og hans dimensjoner er grenseløse.<br>
Hans seier kan ingen omstøte<br>
og ingen i verden når opp til den.</p>
<p><a class="sc" id="1" data-uid="dhp180"></a>Hvordan vil du forføre en oppvåknet?<br>
Han har ingen svake punkter<br>
og hans dimensjoner er grenseløse.<br>
I ham finnes intet giftig og klebrig<br>
begjær, som kan føre på villspor.</p>
<p><a class="sc" id="1" data-uid="dhp181"></a>Selv englene beundrer ham,<br>
den vise og meditasjonsengasjerte,<br>
den våkne og fullkomment opplyste,<br>
som trives i fordringsløs ro.</p>
<p><a class="sc" id="1" data-uid="dhp182"></a>Det er ikke lett å fødes som menneske,<br>
det er ikke lett å leve som dødelig,<br>
det er ikke lett å få høre sann dhamma,<br>
det er ikke lett å nå oppvåkning.</p>
<p><a class="sc" id="1" data-uid="dhp183"></a>Å unngå å gjøre det onde,<br>
gå inn for å gjøre det gode,<br>
foredle sitt eget sinn, -<br>
det er de oppvåknedes budskap.</p>
<p><a class="sc" id="1" data-uid="dhp184"></a>Den edleste form for askese<br>
er standhaftig tålmodighet,<br>
men høyest av alt er nibbana,<br>
så sier de oppvåknede.<br>
Den som er andre til skade<br>
er slett ingen munk,<br>
og heller ikke en sann filosof<br>
er den som er andre til men.</p>
<p><a class="sc" id="1" data-uid="dhp185"></a>Å ikke skade eller fornærme,<br>
å være behersket i samsvar med normen,<br>
å spise med måte,<br>
å føre et stille og rolig liv<br>
og dvele i høyere tankeplan, -<br>
det er de oppvåknedes budskap.</p>
<p><a class="sc" id="1" data-uid="dhp186"></a>Nytelseslysten ble ikke mettet<br>
selv om det regnte med penger.<br>
Vis er den som har innsett det,<br>
at i vellyst er smerte men intet behag.</p>
<p><a class="sc" id="1" data-uid="dhp187"></a>Selv ikke himmelske gleder<br>
ville han finne behag i.<br>
Den som har lært av de fullkomment oppvåknede,<br>
finner behag i å slukke begjæret.</p>
<p><a class="sc" id="1" data-uid="dhp188"></a>Folk som skjelver av frykt<br>
søker seg mang en slags tilflukt:<br>
templer og hellige trær,<br>
parker, skoger og åser.</p>
<p><a class="sc" id="1" data-uid="dhp189"></a>Men dette er ingen sikker tilflukt,<br>
dette er ikke den beste tilflukt.<br>
Den som tar tilflukt på slikt et sted,<br>
får ingen frihet fra det som gjør vondt.</p>
<p><a class="sc" id="1" data-uid="dhp190"></a>Men den som tar sin tilflukt<br>
i Buddha, Dhamma og Sangha,<br>
ser med fullkommen innsikt<br>
de fire edle sannheter:</p>
<p><a class="sc" id="1" data-uid="dhp191"></a>Sannheten om lidelsen,<br>
og hvordan den blir til,<br>
om dens overvinnelse,<br>
og om den edle åttedelte vei<br>
som fører til lidelsens lindring.</p>
<p><a class="sc" id="1" data-uid="dhp192"></a>Dette er en sikker tilflukt,<br>
dette er den beste tilflukt.<br>
Den som tar sin tilflukt slik<br>
blir fri fra alt som gjør vondt.</p>
<p><a class="sc" id="1" data-uid="dhp193"></a>Det er ikke lett å finne<br>
et virkelig edelt menneske,<br>
han blir ikke født hvor som helst.<br>
Der hvor en sådan vismann blir født<br>
blir det til lykke for hele hans ætt.</p>
<p><a class="sc" id="1" data-uid="dhp194"></a>En lykke er det at oppvåknede står fram,<br>
en lykke er å bli undervist i den sanne lære,<br>
en lykke er at forsamlingen har enighet,<br>
en lykke er de eniges iherdighet.</p>
<p><a class="sc" id="1" data-uid="dhp195"></a>Den som gjør ære på disse ærverdige, -<br>
en av de oppvåknede eller av deres elever,<br>
de som har lagt alle hindringer bak seg<br>
og overvunnet sorg og klage, -</p>
<p><a class="sc" id="1" data-uid="dhp196"></a>den som gjør ære på slike, -<br>
på de som har oppnådd nibbana<br>
og ikke har noe å frykte lenger, -<br>
ingen kan måle de gode fortjenester<br>
som han da legger seg opp.</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
