<!DOCTYPE html>
<html>
<head>
<meta charset="UTF-8">
<meta name="author" content="Kåre A. Lie">
<title></title>
</head>
<body>
<div id="text" lang="no">
<section class="sutta" id="dhp256-272">
<article>
<div class="hgroup">
<p class="division">Mindre tekster</p>
<p>Dhammapada</p>
<p class="subdivision">Vers om læren</p>
<h1>19. Den rettskafne</h1>
</div>
<blockquote class="gatha">
<p><a class="sc" data-uid="dhp256" id="1"></a>Det er ikke dermed sagt<br>
at du er rettskaffen,<br>
fordi om du med brask og bram<br>
vil veilede andre i hva som er rett.<br>
Men om du sindig overveier<br>
både rett og galt,<br>
da kan du kalles vis.</p>
<p><a class="sc" data-uid="dhp257" id="1"></a>For den som rolig veileder andre,<br>
saktmodig, i samsvar med dhamma, -<br>
han kan kalles rettskaffen, vis,<br>
og rettferdighetens vokter.</p>
<p><a class="sc" data-uid="dhp258" id="1"></a>Man er ikke dermed vis<br>
fordi om man snakker mye.<br>
Den kan i sannhet kalles vis<br>
som er fredelig, vennlig og uten frykt.</p>
<p><a class="sc" data-uid="dhp259" id="1"></a>Man er ingen kjenner av dhamma<br>
fordi om man snakker mye.<br>
Men den som lever i dhamma<br>
og ikke forsømmer den,<br>
han skal kalles en kjenner av dhamma<br>
selv om han ikke er lærd.</p>
<p><a class="sc" data-uid="dhp260" id="1"></a>Man er ikke dermed en Eldre<br>
fordi om ens hode er grånet.<br>
Hvis man bare er modnet i alder,<br>
da er man eldet forgjeves.</p>
<p>26l.<br>
Nei, han som er sann og rettferdig,<br>
behersket og vennlig, med selvdisiplin;<br>
han, den vise og rene i hjertet,<br>
han kan i sannhet kalles en Eldre.</p>
<p><a class="sc" data-uid="dhp262" id="1"></a>Vakre ord er ikke nok,<br>
ei heller vakkert utseende.<br>
Man er intet virkelig edelt menneske<br>
hvis man er gjerrig, falsk og misunnelig.</p>
<p><a class="sc" data-uid="dhp263" id="1"></a>Men den som fullstendig har utryddet dette,<br>
og rykket det opp med rota,<br>
han, den forstandige, fri fra alt hat,<br>
han er et virkelig edelt menneske.</p>
<p><a class="sc" data-uid="dhp264" id="1"></a>Man blir ikke munk ved å rake av håret<br>
hvis man er troløs og umoralsk.<br>
Hvordan kan vel han være munk,<br>
som er fylt av begjær og grådighet?</p>
<p><a class="sc" data-uid="dhp265" id="1"></a>Men han som fullstendig har undertrykt ondskapen<br>
både i stort og smått,<br>
kalles en munk nettopp derfor<br>
at alt det onde er brakt til opphør.</p>
<p><a class="sc" data-uid="dhp266" id="1"></a>Man er ikke munk bare fordi<br>
om man lever av almisser.<br>
Selv ikke den som påtar seg alle reglene<br>
blir med det en virkelig munk.</p>
<p><a class="sc" data-uid="dhp267" id="1"></a>Den som fører et edelt liv<br>
og hever seg over godt og vondt,<br>
og vandrer i verden med visdom,<br>
han kan kalles en munk.</p>
<p><a class="sc" data-uid="dhp268" id="1"></a>Man blir ikke vismann bare ved taushet,<br>
hvis man er uvitende og dum.<br>
Den er vis som veier omhyggelig,<br>
og derpå velger ut det som er godt</p>
<p><a class="sc" data-uid="dhp269" id="1"></a>og likedan forkaster det onde, -<br>
nettopp derfor så er han vis.<br>
Han kalles en vismann nettopp fordi<br>
han overveier begge verdener.</p>
<p><a class="sc" data-uid="dhp270" id="1"></a>Man kan ikke kalles edel<br>
når man skader levende vesener.<br>
Men ved å la alle levende vesener<br>
være i fred, er man edel.</p>
<p><a class="sc" data-uid="dhp271" id="1"></a>Ikke ved regler og ritualer<br>
eller ved lærdom stor,<br>
heller ikke ved meditasjon<br>
eller en ensom bolig</p>
<p><a class="sc" data-uid="dhp272" id="1"></a>skal jeg nå fram til frihetens lykke,<br>
den som mengden ikke kan oppnå.<br>
Bhikkhu! Vær ikke sikker<br>
før du grundig har luket bort<br>
dine negative tendenser!</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
