<!DOCTYPE html>
<html>
<head>
<meta charset="UTF-8">
<meta name="author" content="Kåre A. Lie">
<title></title>
</head>
<body>
<article id="dhp90-99" lang="no">
<header>
<p class="division">Mindre tekster</p>
<p>Dhammapada</p>
<p class="subdivision">Vers om læren</p>
<h1>7. Arahanten</h1>
</header>
<blockquote class="gatha">
<p><a class="sc" id="1" data-uid="dhp90"></a>For den som har vandret veien til ende,<br>
som fri fra sorg har brutt alle bånd,<br>
i alle henseender fullt ut befridd,<br>
for ham finnes ingen feber.</p>
<p><a class="sc" id="1" data-uid="dhp91"></a>Den oppmerksomme løsriver seg<br>
og finner ei glede i hus og hjem;<br>
hvert oppholdssted legger han bak seg,<br>
som svanen forlater sin dam.</p>
<p><a class="sc" id="1" data-uid="dhp92"></a>De som ikke samler i lade,<br>
som inntar sin føde med omtanke,<br>
som tar sikte på frigjøring<br>
ved hjelp av tomhet og uvarighet,<br>
deres vei er vanskelig å følge,<br>
liksom fuglenes i himmelrommet.</p>
<p><a class="sc" id="1" data-uid="dhp93"></a>De som har uttømt de dårlige tendenser,<br>
som ikke bare tenker på mat,<br>
som tar sikte på frigjøring<br>
ved hjelp av tomhet og uvarighet,<br>
deres spor er vanskelig å følge,<br>
liksom fuglenes i himmelrommet.</p>
<p><a class="sc" id="1" data-uid="dhp94"></a>Selv englene bøyer seg gjerne for han<br>
som holder sansene vel i tømme,<br>
som kusken holder en veltemmet hest;<br>
når han har lagt bort sin stolthet<br>
og ikke huser dårlige tendenser.</p>
<p><a class="sc" id="1" data-uid="dhp95"></a>Det finnes intet kretsløp mer for den<br>
som, liksom jorden, intet avviser,<br>
men gjør sin gjerning ydmyk som en dørterskel -<br>
han er liksom en innsjø ren og klar.</p>
<p><a class="sc" id="1" data-uid="dhp96"></a>Tankene hans er harmoniske,<br>
det samme hans ord og gjerninger,<br>
når han gjennom fullkommen kunnskap<br>
har funnet frihet og fred.</p>
<p><a class="sc" id="1" data-uid="dhp97"></a>Den mann som ikke tror og ikke håper,<br>
men gjennom egen innsikt ser det uskapte,<br>
som bryter ut av kretsløpet og ikke lar seg forlede,<br>
han er den største blant mennesker.</p>
<p><a class="sc" id="1" data-uid="dhp98"></a>Der hvor en arahant holder til,<br>
om den nå enn er høyt eller lavt,<br>
i landsbyen eller i skogen -<br>
der er det herlig å være.</p>
<p><a class="sc" id="1" data-uid="dhp99"></a>Herlige er skogene,<br>
der hvor mengden ikke trives,<br>
der skal de nøkterne trives<br>
som ikke jager det sanselige.</p>
</blockquote>
<footer>
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p>
</footer>
</article>
</body>
</html>
