<!DOCTYPE html>
<html>
<head>
<meta charset="UTF-8">
<meta name="author" content="Kåre A. Lie">
<title></title>
</head>
<body>
<div id="text" lang="no">
<section class="sutta" id="dhp320-333">
<article>
<div class="hgroup">
<p class="division">Mindre tekster</p>
<p>Dhammapada</p>
<p class="subdivision">Vers om læren</p>
<h1>23. Elefanten</h1>
</div>
<blockquote class="gatha">
<p><a class="sc" id="1" data-uid="dhp320"></a>Ukvemsord vil jeg tåle<br>
liksom en stridselefant<br>
utholder pilenes regn,<br>
for mengden er sannelig simpel.</p>
<p><a class="sc" id="1" data-uid="dhp321"></a>En tam elefant kan leies i folkevrimmelen,<br>
selv kongen kan ri på en slik;<br>
den beste blant mennesker er den som er temmet,<br>
som utholder ukvemsord.</p>
<p><a class="sc" id="1" data-uid="dhp322"></a>Et veldressert muldyr er bra,<br>
det samme er fullblodshester<br>
fra Sindhu, og store elefanter,<br>
men best er den som har temmet seg selv.</p>
<p><a class="sc" id="1" data-uid="dhp323"></a>For til det uoppnådde land<br>
kommer man ikke med ridedyr, -<br>
dit et behersket menneske går<br>
på grunn av sin selvdisiplin.</p>
<p><a class="sc" id="1" data-uid="dhp324"></a>Elefanten Dhanapalaka<br>
er vanskelig å holde i brunsttiden;<br>
i fangenskap spiser den ikke en bit,<br>
den lengter etter sin frie skog.</p>
<p><a class="sc" id="1" data-uid="dhp325"></a>Den dvaske storeteren<br>
som ligger og velter seg søvnig omkring<br>
liksom en gjøgris, stor og forspist,<br>
den tosken fødes igjen og igjen.</p>
<p><a class="sc" id="1" data-uid="dhp326"></a>Før så vandret mitt sinn omkring<br>
nøyaktig slik som det fant det for godt.<br>
Men fra idag skal jeg styre det vel,<br>
slik føreren styrer en vill elefant.</p>
<p><a class="sc" id="1" data-uid="dhp327"></a>Finn din glede i fliden,<br>
pass på tankene dine.<br>
Riv deg løs fra den dårlige vei,<br>
som elefanten fra gjørmehullet.</p>
<p><a class="sc" id="1" data-uid="dhp328"></a>Hvis du finner en venn på veien<br>
som er forstandig, klok og god,<br>
bør du slå følge med ham.<br>
Våken og glad til sinns<br>
skal du beseire alle farer.</p>
<p><a class="sc" id="1" data-uid="dhp329"></a>Men finner du ingen venn på veien,<br>
som er forstandig, ærlig og klok,<br>
da er det bedre å vandre alene;<br>
liksom en konge på flukt fra fienden,<br>
eller en stolt elefant i sin skog.</p>
<p><a class="sc" id="1" data-uid="dhp330"></a>Bedre er det å leve alene,<br>
i dårer er intet selskap.<br>
Sorgløs kan du vandre alene<br>
som elefanten i skogen sin,<br>
når ikke du gjør noe vondt.</p>
<p>33l.<br>
Lykkelig den som har venner<br>
som hjelper til når det trengs.<br>
Lykkelig den som er vel tilfreds<br>
med det lille han har.<br>
Lykkelig den som har gjort noe godt<br>
når livet går mot sin slutt.<br>
Lykkelig den som kan legge bak seg<br>
alle slags lidelser.</p>
<p><a class="sc" id="1" data-uid="dhp332"></a>Lykkelig den som kan tjene sin mor<br>
her i verden, og likedan tjene sin far.<br>
Lykkelig den som kan tjene en munk<br>
her i verden, og likedan tjene en høyreist.</p>
<p><a class="sc" id="1" data-uid="dhp333"></a>Lykkelig den som gjør godt hele livet<br>
og eier en velgrunnet overbevisning.<br>
Lykkelig den som har vunnet seg innsikt<br>
og aldri mer gjør noe ondt.</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
