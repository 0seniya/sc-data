<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn41.5' lang='no'>
<header>
<p class='division'>Tekster fordelt etter tema</p>
<p class='vagga'>Kapitlet om de seks sansefelter</p>
<p class='subdivision'>Samtaler med Citta</p>
<p lang='pli' translate='no'>Pathamakamabhusutta</p>
<h1>41.5 Den første samtalen med Kamabhu</h1>
</header>
<p>En gang da munken Kamabhu var i Ambatakalunden i Macchikasanda, kom husherren Citta bort til ham, hilste høflig og satte seg ned. Kamabhu sa:</p>
<p>“Her er et vers som gir en kortfattet framstilling av læren. Hvordan mener du det bør forstås i detalj? Verset går slik:</p>
<blockquote class='gatha'>
<p>Vogna ruller på én aksel<br>
med rene deler og hvit kalesje.<br>
Se! Der kommer den uten problemer!<br>
Den har skåret over strømmen og er ikke bundet.”</p>
</blockquote>
<p>“Er det Mesteren selv som har uttalt dette verset?”</p>
<p>“Ja, husherre. Det er det.”</p>
<p>“Vent litt mens jeg tenker over innholdet.”</p>
<p>Citta var taus en stund, men så sa han:</p>
<p>“Det at vogna har ‘rene deler’, står for god moral. ‘Hvit kalesje’ står for frigjøring. ‘Én aksel’ står for oppmerksomhet. ‘Ruller’ står for at den beveger seg fram og tilbake. ‘Vogna’ står for kroppen med dens fire grunnegenskaper, skapt av far og mor, ernæret av melk og ris, og underlagt forgjengelighet og forfall slik at den vil bli brutt ned og spredd for alle vinder. Lidenskaper skaper problemer, min herre, og hat og vrangforestillinger skaper også problemer. En munk som er uten negative tendenser i sinnet har lagt disse bak seg. Han har skåret dem over ved roten som en bananpalme, slik at de ikke vokser fram og dukker opp igjen. Derfor sier man at en munk som er uten negative tendenser, er ‘uten problemer’. ‘Kommer’ står for en arahant. ‘Strømmen’ står for begjær. En munk som er uten negative tendenser i sinnet har lagt dette bak seg. Han har skåret det over ved roten som en bananpalme, slik at det ikke vokser fram og dukker opp igjen. Derfor sier man at en munk som er uten negative tendenser, har ‘skåret over strømmen’. Lidenskaper er en binding, og hat og vrangforestillinger er bindinger. En munk som er uten negative tendenser i sinnet har lagt disse bak seg. Han har skåret dem over ved roten som en bananpalme, slik at de ikke vokser fram og dukker opp igjen. Derfor sier man at en munk som er uten negative tendenser, er ‘ikke bundet’. Det er slik jeg forstår dette verset som Mesteren uttalte:</p>
<blockquote class='gatha'>
<p>Vogna ruller på én aksel<br>
med rene deler og hvit kalesje.<br>
Se! Der kommer den uten problemer!<br>
Den har skåret over strømmen og er ikke bundet.”</p>
</blockquote>
<p>“Dette er bra for deg, husherre! Det er virkelig bra for deg at du har en så dyp innsikt i den oppvåknedes lære!”</p>
<footer>
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class='author'>Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
