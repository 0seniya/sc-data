<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn36.21">
<article>
<div class="hgroup">
<p class="division">Tekster fordelt etter tema</p>
<p class="vagga">Boken om de seks sansefelter</p>
<p class="subdivision">Samtaler om følelser</p>
<p class="subdivision">Kapitlet med ett hundre og åtte forklaringer</p>
<h1>36.21. Samtalen med Sivaka</h1>
</div>
<p>En gang da Mesteren oppholdt seg ved Ekornforingsplassen i Bambuslunden i Rajagaha, kom den omvandrende asketen Moliyasivaka bort til ham, hilste høflig og snakket litt med ham før han satte seg ned. Så sa han:</p>
<p>«Det er noen filosofer og brahmaner som sier at uansett hva man opplever av godt, vond eller nøytralt, så er dette et resultat av hva man tidligere har gjort. Hva sier du til dette, Gotama?»</p>
<p>«Noen lidelser har sitt utspring i kroppsvæsker som galle og slim, Sivaka. Dette burde du vite ut fra egne erfaringer, og det er noe som er allment anerkjent. Derfor går de for langt, både i forhold til egne erfaringer og i forhold til det som er allment anerkjent, de som mener og sier at uansett hva man opplever av godt, vond eller nøytralt, så er dette et resultat av hva man tidligere har gjort. Derfor sier jeg at disse filosofene og brahmanene tar feil.</p>
<p>Andre lidelser har sitt utspring i vind og vær, i tilfeldige sammentreff, i årstidenes vekslinger, i uhell, i angrep eller overfall, eller i ens egne gjerninger (karma som modnes). Dette burde du vite ut fra egne erfaringer, og det er noe som er allment anerkjent. Derfor går de for langt, både i forhold til egne erfaringer og i forhold til det som er allment anerkjent, de som mener og sier at uansett hva man opplever av godt, vond eller nøytralt, så er dette et resultat av hva man tidligere har gjort. Derfor sier jeg at disse filosofene og brahmanene tar feil.»</p>
<p>Da Sivaka hørte dette, sa han:</p>
<p>«Utmerket, Gotama, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart sannheten på mange måter. Nå tar jeg tilflukt til deg, Gotama, til din lære og til munkefellesskapet. Vær så snill å regne meg som legvenn, Gotama, som har tatt tilflukt fra i dag av og så lenge jeg lever.»</p>
<blockquote class="gatha">
<p>Galle og slim, været,<br>
tilfeldigheter, årstider,<br>
uhell og overfall,<br>
og det åttende er egne gjerninger.</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
