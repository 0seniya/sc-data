<!DOCTYPE html>
<html>
<head>
<meta charset='UTF-8'>
<meta name='author' content='H.V. Srirangaraj'>
<title></title>
</head>
<body>
<article id='dn21' lang='kn'>
<header>
<ul>
<li class='nikaya'>ದೀಘನಿಕಾಯ</li>
<li class='vagga' lang='pli' translate='no'>ಮಹಾವಗ್ಗ</li>
</ul>
<h1 class='sutta-title'>21. ಸಕ್ಕಪ್ರಶ್ನೆ ಸುತ್ತ</h1>
</header>
<p><a class="sc" id="sc1"></a><a class="cscd" id="cs1"></a> <span class='evam'>ಹೀಗೇ ಕೇಳಿದ್ದೇನೆ;</span> ಒಮ್ಮೆ ಭಗವಾನರು ಮಗಧ ದೇಶದಲ್ಲಿ ತಂಗಿದ್ದರು. ಅಂಬಸಂಡ ಎಂಬ ಬ್ರಾಹ್ಮಣ ಗ್ರಾಮದ ಉತ್ತರಕ್ಕಿದ್ದ ವೇದಿಯಕ ಎಂಬ ಪರ್ವತದಲ್ಲಿದ್ದ ಇಂದಸಾಲ ಗುಹೆಯಲ್ಲಿ ಉಳಿದುಕೊಂಡಿದ್ದರು. ಆ ಗ್ರಾಮವು ರಾಜಗಹಕ್ಕೆ ಪೂರ್ವದಲ್ಲಿತ್ತು. ಆಗ ದೇವೇಂದ್ರನಾದ ಸಕ್ಕನ ಮನಸ್ಸಿನಲ್ಲಿ ಭಗವಾನರನ್ನು ನೋಡಬೇಕೆಂಬ ಇಚ್ಛೆ ಹುಟ್ಟಿತು. ಅವನು ‘ಸಮ್ಮಾಸಂಬುದ್ಧರೂ ಅರ್ಹಂತರೂ ಆದ ಭಗವಾನರು ಎಲ್ಲಿದ್ದಾರೆ?’ ಎಂದು ಯೋಚಿಸಿದನು. ಅವರು ಮಗಧದಲ್ಲಿನ ರಾಜಗಹದ ಪೂರ್ವಕ್ಕಿರುವ ಅಂಬಸಂಡ ಗ್ರಾಮದ ಉತ್ತರಕ್ಕಿರುವ ವೇದಿಯಕ ಪರ್ವತದಲ್ಲಿ ಇಂದಸಾಲ ಗುಹೆಯಲ್ಲಿದ್ದಾರೆ ಎಂಬುದನ್ನು ಸಕ್ಕನು ಕಂಡನು. ತಾವತಿಂಸ ದೇವತೆಗಳನ್ನು ಕುರಿತು ಇಂತೆಂದನು- “ಗೆಳೆಯರೇ, ಭಗವಾನರು ಈಗ ಮಗಧದಲ್ಲಿದ್ದಾರೆ. ಅಲ್ಲಿನ ರಾಜಗಹದ ಪೂರ್ವಕ್ಕಿರುವ ಅಂಬಸಂಡ ಗ್ರಾಮದ ಉತ್ತರಕ್ಕಿರುವ ವೇದಿಯಕ ಪರ್ವತದಲ್ಲಿ ಇಂದಸಾಲ ಗುಹೆಯಲ್ಲಿದ್ದಾರೆ. ಅರಹಂತರೂ ಸಮ್ಮಾಸಂಬುದ್ಧರೂ ಆದ ಭಗವಾನರನ್ನು ನೋಡಲು ಅವರ ಬಳಿಗೆ ನಾವೆಲ್ಲರೂ ಹೋಗಬಹುದಲ್ಲವೇ?” “ನಿನಗೆ ಒಳ್ಳೆಯದಾಗಲಿ” ಎಂದು ಆ ತಾವತಿಂಸ ದೇವತೆಗಳು ದೇವೇಂದ್ರನಾದ ಸಕ್ಕನಿಗೆ ಹೇಳಿದರು.</p>
<p><a class="sc" id="sc2"></a><a class="cscd" id="cs2"></a> ಆಮೇಲೆ ದೇವೇಂದ್ರನಾದ ಸಕ್ಕನು ಗಂಧರ್ವ ಪುತ್ರನಾದ ಪಂಚಸಿಖನಿಗೆ ಇಂತೆಂದನು- “ವತ್ಸ ಪಂಚಸಿಖ, ಮಗಧದಲ್ಲಿನ ರಾಜಗಹದ ಪೂರ್ವಕ್ಕಿರುವ ಅಂಬಸಂಡ ಗ್ರಾಮದ ಉತ್ತರಕ್ಕಿರುವ ವೇದಿಯಕ ಪರ್ವತದಲ್ಲಿ ಇಂದಸಾಲ ಗುಹೆಯಲ್ಲಿ ಭಗವಾನರು ಇದ್ದಾರೆ, ಅವರ ದರ್ಶನವನ್ನು ಮಾಡಲು ನಾವು ಹೋಗಬಹುದಲ್ಲವೇ?” “ನಿನಗೆ ಒಳ್ಳೆಯದಾಗಲಿ” ಎಂದು ಆ ಗಂಧರ್ವ ಪುತ್ರ ಪಂಚಸಿಖನು ಉತ್ತರವಿತ್ತನು. ವೇಲುವ ಮರದ ವೀಣೆಯನ್ನು ತೆಗೆದುಕೊಂಡು ಸಕ್ಕನನ್ನು ಆ ಗಂಧರ್ವಪುತ್ರ ಹಿಂಬಾಲಿಸಿದನು.</p>
<p><a class="sc" id="sc3"></a><a class="cscd" id="cs3"></a> ಆಗ ದೇವೇಂದ್ರ ಸಕ್ಕನು ತಾವತಿಂಸ ದೇವತೆಗಳೊಂದಿಗೆ ಪಂಚಸಿಖ ಗಂಧರ್ವ ಪುತ್ರನೊಡಗೂಡಿ ಅಂತರ್ಧಾನನಾದನು. ಬಲಶಾಲಿಯೊಬ್ಬನು ಮಡಿಸಿರುವ ತನ್ನ ತೋಳನ್ನು ಚಾಚುವಷ್ಟು ಕ್ಷಿಪ್ರಕಾಲದಲ್ಲಿ ಅಥವಾ ಚಾಚಿರುವ ತೋಳನ್ನು ಮಡಿಸಿಕೊಳ್ಳುವಷ್ಟು ಕಾಲದಲ್ಲಿ ತಾವತಿಂಸ ದೇವತೆಗಳೊಂದಿಗೆ ಮಗಧದ ರಾಜಗಹದ ಪೂರ್ವಕ್ಕಿರುವ ಅಂಬಸಂಡ ಗ್ರಾಮಕ್ಕೆ ಉತ್ತರದಲ್ಲಿರುವ ವೇದಿಯಕ ಪರ್ವತದಲ್ಲಿ ಕಾಣಿಸಿಕೊಂಡನು. ಆ ಸಮಯದಲ್ಲಿ ವೇದಿಯಕ ಪರ್ವತವೂ ಅಂಬಸಂಡ ಗ್ರಾಮವೂ ಒಂದು ಜ್ಯೋತಿಯಿಂದ ಬೆಳಗಿದುವು. ಆ ದೇವತೆಗಳ ಮತ್ತು ದೇವತೆಗಳ ಮುಖಂಡರ ಕಾಂತಿಯು ಎಷ್ಟಿದ್ದಿತೆಂದರೆ ಸುತ್ತಮುತ್ತಲಿನ ಗ್ರಾಮದಲ್ಲಿನ ಮನುಷ್ಯರು ಹೀಗೆಂದುಕೊಂಡರು- ‘ವೇದಿಯಕ ಪರ್ವತಕ್ಕೆ ಬೆಂಕಿ ಬಿದ್ದಿದೆ, ವೇದಿಯಿಕ ಪರ್ವತವು ಉರಿಯುತ್ತಿದೆ.’ ಹೀಗೆ ಆ ಗ್ರಾಮಸ್ತರು ಕುತೂಹಲಗೊಂಡರು, ಭಯಗೊಂಡರು.</p>
<p><a class="sc" id="sc4"></a><a class="cscd" id="cs4"></a> ಆಗ ದೇವೇಂದರನಾದ ಸಕ್ಕನು ಗಂಧರ್ವಪುತ್ರ ಪಂಚಸಿಖನಿಗೆ ಹೀಗೆಂದನು- “ವತ್ಸ ಪಂಚಸಿಖ, ತಥಾಗರು ಧ್ಯಾನದಲ್ಲಿರುವಾಗ ನನ್ನಂಥವರು ಅವರ ಬಳಿಗೆ ಹೋಗುವುದು ಕಷ್ಟವಾದುದು. ವತ್ಸ ಪಂಚಸಿಖ, ನೀನು ಅವರ ಬಳಿಗೆ ಮೊದಲು ಹೋಗುವುದು ಒಳ್ಳೆಯದು. ನೀನು ಹೋಗಿ ಅವರನ್ನು ಪ್ರಸನ್ನರಾಗಿ ಮಾಡಿದ ಬಳಿನ ನಾನು ಸಮ್ಮಾಸಂಬುದ್ಧರೂ ಅರಹಂತರೂ ಆದ ಅವರ ಬಳಿಗೆ ಬರುತ್ತೇನೆ.” “ನಿನಗೆ ಶುಭವಾಗಲಿ, ಹಾಗೆಯೇ ಮಾಡುತ್ತೇನೆ” ಎಂದು ಗಂಧರ್ವಪುತ್ರ ಪಂಚಸಿಖನು ದೇವೇಂದ್ರನಾದ ಸಕ್ಕನಿಗೆ ಹೇಳಿ ವೇಲುವ ಮರದ ವೀಣೆಯನ್ನು ತೆಗೆದುಕೊಂಡು ಇಂದಸಾಲ ಗುಹೆಯ ಬಳಿಗೆ ಬಂದನು. “ಈ ಸ್ಥಳದಿಂದ ಭಗವಾನರು ಅತಿ ದೂರದಲ್ಲಿಯೂ ಇಲ್ಲ, ಅತಿ ಸಮೀಪದಲ್ಲಿಯು ಇಲ್ಲ, ನಾನು ಮಾಡುವ ನಾದವನ್ನು ಕೇಳುತ್ತಾರೆ” ಎಂದುಕೊಂಡು ಒಂದೆಡೆ ನಿಂತನು.</p>
<h2><a id="m1" href="#toc">ಪಂಚಸಿಖ ಗೀತೆ</a></h2>
<p><a class="sc" id="sc5"></a><a class="cscd" id="cs5"></a> ಗಂಧರ್ವಪುತ್ರ ಪಂಚಸಿಖನು ಒಂದುಕಡೆ ನಿಂತುಕೊಂಡು ತನ್ನ ವೀಣೆಯಿಂದ ಬುದ್ಧ ಧಮ್ಮ ಸಂಘ ಮತ್ತು ‘ಕಾಮ’ಗಳನ್ನು ಕುರಿತು ಈ ಗಾಥೆಗಳನ್ನು ನುಡಿಸಿದನು-</p>
<p><a class="sc" id="sc6"></a> “ಭದ್ರೆ, ವಂದಿಪೆ ನಿಮ್ಮ ಪಿತ ತಿಂಬುರನ</p>
<p><a class="sc" id="sc7"></a> ಓ, ಸೂರ್ಯವಚ್ಛಸಿ ಕಲ್ಯಾಣಿ ಎನಗಾನಂದ ಕೊಡವವಳೆ</p>
<p><a class="sc" id="sc8"></a> “ಬೆವೆತಿರುವ ಮನುಜನಿಗೆ ಮಂದಮಾರುತದಂತೆ</p>
<p><a class="sc" id="sc9"></a> ದಣಿದಿರುವ ಮನುಜನಿಗೆ ಶೀತೋದಕ ಇರುವಂತೆ</p>
<p><a class="sc" id="sc10"></a> “ಎನಗೆ ನೀ ಆನಂದದಾತೆ, ಧಮ್ಮಕ್ಕೆ ಅರಹರಿಗೆ</p>
<p><a class="sc" id="sc11"></a> ಪ್ರಿಯಳಾಗಿರುವೆ, ದೇವಿ</p>
<p><a class="sc" id="sc12"></a> “ರೋಗಿಯಾಗಿರ್ಪ ನರಗೆ ನೀ ಔಷಧವೆ ಆಗಿರುವೆ</p>
<p><a class="sc" id="sc13"></a> ಅನ್ನವಿಲ್ಲದವಗೆ ನೀನಾಗಿರುವೆ ಭೋಜನವು, ಭದ್ರೆ ನೀನೆನಗೆ ಶೀತಜಲ ಅನಲಸುತ್ತಿರ್ಪೆನೆಗೆ</p>
<p><a class="sc" id="sc14"></a> “ಸುಡುತಿರುವ ಬಿಸಿಲಿಗೆ ಸಿಲುಕಿ ಒದ್ದಾಡುತಿಹ ಗಜರಾಜನಿಗೆ</p>
<p><a class="sc" id="sc15"></a> ಶೀತೋದಕದ ಪುಷ್ಕರಣಿ ನೀ ಪರಾಗ ರೇಣುವವನ ಮೈ ತುಂಬಿಹುದು</p>
<p><a class="sc" id="sc16"></a> ಅಂತೆವೊಲೆ ನಾನಿನ್ನು ದರದೊಳು ಮುಳುಗಿ ನಲಿವೆ, ದೇವಿ</p>
<p><a class="sc" id="sc17"></a> “ಅಂಕುಸವಿಟ್ಟಾನೆಯದು ಮೈತ್ರಿಯಂಕುಸವದೆಂದು ಅರಿಯುವುದೇ?</p>
<p><a class="sc" id="sc18"></a> ಕೋರೈಸುತಿರುವ ನಿನ್ನ ಕಾಂತಿಗೆ ಸಿಲುಕಿರುವ ನಾನರಿಯುವೆನೆ ಎನ್ನ ಕಜ್ಜಗಳ?</p>
<p><a class="sc" id="sc19"></a> “ಎನ್ನ ಚಿತ್ತ ಸಿಲುಕಿಹುದು ನಿನ್ನ ಬಂಧನಕೆ ಮೀನೊಂದು ಗಾಳಕ್ಕೆ ಸಿಲುಕಿದಂತೆ</p>
<p><a class="sc" id="sc20"></a> ನಾ ಹಿಂದಕ್ಕೆ ಬರಲಾರೆ, ಬಂಧನವದು ಅತಿ ಬಿಗಿಯು</p>
<p><a class="sc" id="sc21"></a> “ಭದ್ರೆ, ನೀನೆನ್ನ ಬಿಗಿದಷ್ಟು ನಿನ್ನ ಬಾಹುಗಳಿಂದ ನಿನ್ನ ಅಕ್ಷಿಗಳಿಂದ ನನ್ನ ಬಂಧಿಸು,</p>
<p><a class="sc" id="sc22"></a> ದೇವಿ ಬೇಡುವೆನು ಈ ವರವ ಕಲ್ಯಾಣಿ</p>
<p><a class="sc" id="sc23"></a> “ಮುಂಗುರುಳೋಲಾಡುತಿರುವುವೈ ನಿನ್ನ ಮೊಗ ಕಮಲದಿ ದೇವಿ</p>
<p><a class="sc" id="sc24"></a> ಅಲ್ಪಶಾಂತಿಯು ಬಯಸಿದೆನ್ನ ಬಯಕೆ ಅತಿಯಾಗಿ ಬೆಳೆದಿಹುದು</p>
<p><a class="sc" id="sc25"></a> ಅರಹರಿಗೊಪ್ಪಿಸಿದ ದಕ್ಷಿಣೆಯವೊಲು</p>
<p><a class="sc" id="sc26"></a> “ಅರಹಂತರಿಗರ್ಪಿಸಿದ ಪುಣ್ಯಕಾರ್ಯಗಳಲ್ಲಿ ಪೃಥ್ವಿಯೊಳು ಮಾಡಿರುವ</p>
<p><a class="sc" id="sc27"></a> ಪುಣ್ಯಕರ್ಮಗಳೆಲ್ಲ ಸರ್ವಾಂಗ ಕಲ್ಯಾಣಿ, ಫಲಿಸಿ ದೊರೆಯಲಿ ಎನಗೆ ನಿನ್ನಿಂದ ದೇವಿ</p>
<p><a class="sc" id="sc28"></a> “ಓ, ಸೂರಿಯವಚ್ಚಸಿ, ಸಾಕ್ಯಮುನಿ ಅಮೃತತ್ವವ ಬಯಸಿ</p>
<p><a class="sc" id="sc29"></a> ಏಕಾಗ್ರತೆಯನುಮನವ ನಿಲಿಸುವತರದಿ ನಾನಿನ್ನರಸುತಿರುವೆ ಸರ್ವಾಂಗ ಕಲ್ಯಾಣಿ</p>
<p><a class="sc" id="sc30"></a> “ಮುನಿಗಳಿಗತಿಗಾನಂದವಾಗಿವುದು, ಕಲ್ಯಾಣಿ, ಸಂಬೋಧಿ ಲಭಿಸೆ</p>
<p><a class="sc" id="sc31"></a> ಎನಗಾನಂದವಹುದು ನೀನೆನ್ನ ಬಳಿಯೋಳಿರಲು</p>
<p><a class="sc" id="sc32"></a> “ತಾವತಿಂಸರ ಒಡೆಯ, ಸಕ್ಕನೆನಗೊಲಿದು ವರವನೀಡುವೊಡೆ, ಭದ್ರೆ,</p>
<p><a class="sc" id="sc33"></a> ನಾನವನ ಕೇಳ್ವೆ ನಿನ್ನ ಸಾಮೀಪ್ಯವನೆ, ದೇವಿ</p>
<p><a class="sc" id="sc34"></a> “ನವ ಪುಷ್ಪಗಳ ಹೊತ್ತ ಸಾಲವೃಕ್ಷದಂತಿರ್ಪ</p>
<p><a class="sc" id="sc35"></a> ನಾನವನ ವಂದಿಪೆನು ಸುಪುತ್ರ ಪುತ್ರಿಯರ ಪಿತಶ್ರೇಷ್ಠನಿಗೆ.”</p>
<p><a class="sc" id="sc36"></a><a class="cscd" id="cs6"></a> ಹೀಗೆ ಹೇಳಿದ ಗಂಧರ್ವಪುತ್ರ ಪಂಚಸಿಖನಿಗೆ ಭಗವಾನರು ಇಂತೆಂದರು- “ಪಂಚಸಿಖ, ನಿನ್ನ ಬಾಯಿಂದ ಬರುವ ಗಾನವು ವೀಣೆಯ ಸ್ವರಕ್ಕೆ ಹೊಂದಿಕೊಳ್ಳುತ್ತಿದೆ. ವೀಣೆಯ ಸ್ವರವು ನಿನ್ನ ಗಾಯನಕ್ಕೆ ಮೇಳವಿಸುತ್ತದೆ. ವೀಣೆಯ ಸ್ವರವು ಗಾಯನವನ್ನಾಗಲೀ, ಗಾಯನವು ವೀಣೆಯ ಸ್ವರವನ್ನಾಗಲೀ ಅಡಗಿಸುವುದಿಲ್ಲ. ಪಂಚಸಿಖ, ಬುದ್ಧ ಧಮ್ಮ ಸಂಘ ಅರಹಂತ ಮತ್ತು ಕಾಮಗಳನ್ನು ಕುರಿತ ಈ ಗೀತೆಯನ್ನು ಎಲ್ಲಿ ಕಲಿತೆ ?”</p>
<p><a class="sc" id="sc37"></a> “ಒಮ್ಮೆ ಭಗವಾನರು ಉರುವೇಲದಲ್ಲಿನ ನೇರಂಜರ ನದಿಯ ತೀರದಲ್ಲಿರುವ ಅಜಪಾಲ ಆಲದ ಮರದ ಬುಡದಲ್ಲಿ ಉಳಿದುಕೊಂಡಿದ್ದರು. ಅವರು ಬೋಧಿಯನ್ನು ಪಡೆಯುವುದಕ್ಕೆ ಹಿಂದಿನ ದಿನಗಳು ಅವು. ಆಗ ಭಂತೆ, ಗಂಧರ್ವರಾಜನಾದ ತಿಂಬುರನ ಪುತ್ರಿಯಾದ ಸೂರಿಯವಚ್ಛಸಿ ಎಂಬುವಳನ್ನು ನಾನು ಪ್ರೀತಿಸುತ್ತಿದ್ದೆ. ಆದರೆ ಆಕೆಯು ಸಿಖಂಡಿ ಎಂಬುವವನನ್ನು ಪ್ರೀತಿಸುತ್ತಿದ್ದಳು. ಆತ ಸಂಗಾಹಕ (ಸಾರಥಿ) ಮಾತಲಿಯ ಪುತ್ರ. ಆದುದರಿಂದ ಆಕೆ ಪರಸ್ತ್ರೀಯಾದುದರಿಂದ ನನಗೆ ಸೋದರಿಯಂತಾದಳು (ಆದರೂ ಅವಳನ್ನು ಪಡೆಯಬೇಕೆಂಬ ಆಸೆ ನನಗಿತ್ತು). ಯಾವರೀತಿಯಿಂದಲೂ ನನಗೆ ಅವಳು ಸಿಕ್ಕದವಳಾದುದರಿಂದ ನನ್ನ ವೇಲುವ ಮರದಿಂದಾದ ವೀಣೆಯನ್ನು ತೆಗೆದುಕೊಂಡು ಗಂಧರ್ವ ರಾಜ ತಿಂಬರುವಿನ ಮನೆಯ ಬಳಿಗೆ ಹೋದೆ. ಬುದ್ಧ ಧಮ್ಮ ಸಂಘ ಅರಹಂತ ಮತ್ತು ಕಾಮಗಳನ್ನು ಕುರಿತ ಗಾಥೆಗಳನ್ನು ವೀಣೆಯಿಂದ ನುಡಿಸಿದೆ-</p>
<p><a class="sc" id="sc38"></a> ‘ಭದ್ರೆ, ವಂದಿಪೆ ನಿನ್ನ ಪಿತ ತಿಂಬುರನ</p>
<p><a class="sc" id="sc39"></a> ಓ ಸೂರಿಯವಚ್ಛಸಿ, ಕಲ್ಯಾಣಿ ಎನಗಾನಂದ ಕೊಡುವವಳೆ</p>
<p><a class="sc" id="sc40"></a> ನವ ಪುಷ್ಪಗಳ ಹೊತ್ತ ಶಾಲ ವೃಕ್ಷದಂತಿರ್ಪವೈ ನಿನ್ನ ಪಿತ</p>
<p><a class="sc" id="sc41"></a> ನಾನವನ ವಂದಿಪೆನು ಸುಪುತ್ರ ಪುತ್ರಿಯರ ಪಿತ ಶ್ರೇಷ್ಠನಿಗೆ’.</p>
<p><a class="sc" id="sc42"></a> “ಹೀಗೆ ಹೇಳಿದ ನನ್ನನ್ನು ಕುರಿತು ಸೂರಿಯವಚ್ಛಸಿಯು ಇಂತೆಂದಳು- ‘ಗೆಳೆಯ, ಭಗವಾನರನ್ನು ನಾನು ನೋಡಿಲ್ಲ. ಆದರೆ ನಾನು ತಾವತಿಂಸ ದೇವತೆಗಳ ಸುಧಮ್ಮ ಸಭಾಂಗಣಕ್ಕೆ ನೃತ್ಯ ಮಾಡಲು ಹೋದಾಗ ಭಗವಾನರ ವಿಷಯವನ್ನು ಕೇಳಿದೆ. ಗೆಳೆಯ, ಭಗವಾನರ ಕೀರ್ತಿಯನ್ನು ಇಷ್ಟು ಸ್ತುತಿಸುವುದರಿಂದ ಈ ದಿನವೇ ಸಮಾಗಮರಾಗುವುದು ಬೇಡ’ ಆದುದರಿಂದ ಆ ಗೆಳೆಯಳನ್ನು ಮತ್ತೊಂದು ದಿನ ಸಂಧಿಸಿದೆ.”</p>
<h2><a id="m2" href="#toc">ಸಕ್ಕನು ಭಗವಾನರ ಬಳಿ ಬಂದುದು</a></h2>
<p><a class="sc" id="sc43"></a><a class="cscd" id="cs7"></a> ಆಗ ದೇವೇಂದ್ರನಾದ ಸಕ್ಕನಿಗೆ ಹೀಗೆನ್ನಿಸಿತು- ‘ಗಂಧರ್ವಪುತ್ರ ಪಂಚಸಿಖನು ಭಗವಾನರಿಗೆ ಬೇಕಾದವನಾಗಿದ್ದಾನೆ. ಇಬ್ಬರೂ ಪರಸ್ಪರ ಪ್ರೀತಿಯಿಂದ ಮಾತನಾಡುತ್ತಿದ್ದಾರೆ.’ ಆಗ ಸಕ್ಕನು ಗಂಧರ್ವ ಪುತ್ರನಾದ ಪಂಚಸಿಖನಿಗೆ ಹೀಗೆಂದನು- “ವತ್ಸ ಪಂಚಸಿಖ, ಭಗವಾನರಿಗೆ ನನ್ನ ವಂದನೆಗಳನ್ನು ತಿಳಿಸು- ಭಂತೆ, ದೇವೇಂದ್ರನಾದ ಸಕ್ಕರಾಜನು ತನ್ನ ಮಂತ್ರಿ ಪರಿವಾರದೊಡನೆ ಭಗವಂತನ ಪಾದಗಳಿಗೆ ನಮಸ್ಕರಿಸುತ್ತಾನೆ.” “ಹಾಗೆಯೇ ಆಗಲಿ ಭದ್ಧಂತೆ” ಎಂದು ಗಂಧರ್ವಪುತ್ರ ಪಂಚಸಿಖನು ದೇವೇಂದ್ರನಾದ ಸಕ್ಕನಿಗೆ ಹೇಳಿ ಭಗವಾನರಿಗೆ ಅಭಿವಂದಿಸಿದನು. ಮತ್ತೆ ಇಂತೆಂದನು- “ಭಂತೆ, ದೇವೇಂದ್ರನಾದ ಸಕ್ಕನು ತನ್ನ ಮಂತ್ರಿ ಪರಿವಾರದೊಡನೆ ಭಗವಂತರ ಪಾದಗಳಿಗೆ ತಲೆಮುಟ್ಟಿಸಿ ವಂದಿಸುತ್ತಾನೆ.”</p>
<p><a class="sc" id="sc44"></a><a class="cscd" id="cs8"></a> “ತಥಾಗತರು ಮಹೇಸಕ್ಖ ಯಕ್ಷನ ಸಮಾನನನ್ನು ಅಭಿವಂದಿಸಿದರು. ಹೀಗೆ ಅಭಿವಂದಿಸಿಕೊಂಡ ದೇವೇಂದ್ರ ಸಕ್ಕನು ಭಗವಾನರಿದ್ದ ಇಂದಸಾಲ ಗುಹೆಯನ್ನು ಪ್ರವೇಶಿಸಿ ಭಗವಾನರಿಗೆ ಪ್ರತಿ ವಂದನೆಯನ್ನು ಮಾಡಿ ಒಂದುಕಡೆ ನಿಂತುಕೊಂಡನು. ತಾವತಿಂಸ ದೇವತೆಗಳು ಇಂದಸಾಲಗುಹೆಯನ್ನು ಪ್ರವೇಶಿಸಿ ಭಗವಾನರಿಗೆ ಅಭಿವಂದನೆ ಮಾಡಿ ಒಂದುಕಡೆ ನಿಂತುಕೊಂಡರು. ಗಂಧರ್ವಪುತ್ರನಾದ ಪಂಚಸಿಖನು ಇಂದಸಾಲ ಗುಹೆಯನ್ನು ಪ್ರವೇಶಿಸಿ ಭಗವಾನರಿಗೆ ಅಭಿವಂದಿಸಿ ಒಂದುಕಡೆ ನಿಂತುಕೊಂಡನು.</p>
<p><a class="sc" id="sc45"></a> ಆ ಸಮಯದಲ್ಲಿ ಇಂದಸಾಲ ಗುಹೆಯ ಅಗ್ಗುತಗ್ಗುಗಳಿದ್ದ ನೆಲವು ಸಮವಾಯಿತು. ಇಕ್ಕಟ್ಟಾಗಿದ್ದ ದಾರಿಗಳು ಹಿಗ್ಗಿದವು. ಗುಹೆಯ ಅಂಧಕಾರವು ಓಡಿಹೋಯಿತು. ದೇವತೆಗಳ ಶಕ್ತಿಯು ಹೀಗಿದ್ದಿತು.</p>
<p><a class="sc" id="sc46"></a><a class="cscd" id="cs9"></a> ಆಗ ಭಗವಾನರು ದೇವೇಂದ್ರನಾದ ಸಕ್ಕನಿಗೆ ಇಂತೆಂದರು- “ಆಯುಷ್ಮಂತ ಕೋಸಿಯ, ಇದು ಆಶ್ಚರ್ಯವನ್ನುಂಟು ಮಾಡುವಂಥದು, ಅದ್ಭುತವಾಗಿರುವಂಥದು. ಬಹು ಕೆಲಸವಿರುವ ನೀವು ಬಹಳಷ್ಟು ಮಾಡಬೇಕಾಗಿರುವ ನೀವು ಇಲ್ಲಿಗೇಕೆ ಬಂದಿದ್ದೀರಿ?”</p>
<p><a class="sc" id="sc47"></a> “ಭಂತೆ, ಭಗವಾನರ ದರ್ಶನವನ್ನು ಮಾಡಬೇಕೆಂಬ ಬಯಕೆಯು ಬಹುಕಾಲದಿಂದಿತ್ತು. ತಾವತಿಂಸ ದೇವತೆಗಳಿಗೋಸ್ಕರ ನಾನು ಮಾಡಬೇಕಾದ ಕೆಲಸ ಅಡ್ಡಿಯಾಗುತ್ತಿತ್ತು. ಭಗವಾನರ ದರ್ಶನಕ್ಕಾಗಿ ಹೋಗುವುದು ಸಾಧ್ಯವಾಗಲಿಲ್ಲ. ಒಮ್ಮೆ, ಭಂತೆ ಭಗವಾನರು ಸಾವತ್ಥಿಯಲ್ಲಿನ ಸಲಳಗಾರಿಕದಲ್ಲಿ ತಂಗಿದ್ದರು. ಆಗ ಭಗವಾನರ ದರ್ಶನಕ್ಕಾಗಿ ಬಂದೆ. ಆ ಸಮಯದಲ್ಲಿ ಭಗವಾನರು ಯಾವುದೋ ಸಮಾಧಿಯಲ್ಲಿದ್ದರು. ಭೂಜತಿ ಎಂಬ ವೇಸವಣ್ಣ ಮಹಾರಾಜನ ಪರಿಚಾರಿಕೆಯು ಭಗವಾನರನ್ನು ಸೇವಿಸುತ್ತಿದ್ದಳು. ಅಂಜಲೀಬದ್ಧಳಾಗಿ ನಮಸ್ಕರಿಸಲು ನಿಂತಿದ್ದಳು. ಆಗ ನಾನು ಭೂಜತಿಳಿಗೆ ಹೀಗೆ ಹೇಳಿದೆ- ‘ಭಗವಾನರಿಗೆ ನನ್ನ ನಮಸ್ಕಾರಗಳನ್ನು ಅರ್ಪಿಸಿ- ದೇವೇಂದ್ರನಾದ ಸಕ್ಕನು ಅಮಾತ್ಯ ಪರಿವಾರದೊಂದಿಗೆ ಭಗವಾನರ ಪಾದಗಳಿಗೆ ತಲೆಮುಟ್ಟಿಸಿ ನಮಸ್ಕರಿಸುತ್ತಾನೆ ಎಂದು ತಿಳಿಸು’. ಇದನ್ನು ಕೇಳಿದ ಆ ಭೂಜತಿಳು ನನಗೆ ಇಂತೆಂದಳು- ‘ಭಗವಾನರ ದರ್ಶನಕ್ಕೆ ಇದು ಅಕಾಲವಾಗಿದೆ, ಗೆಳೆಯ, ಭಗವಾನರು ಸಮಾಧಿಯಲ್ಲಿದ್ದಾರೆ.’</p>
<p><a class="sc" id="sc48"></a> ‘ತಂಗಿ, ಭಗವಾನರು ಸಮಾಧಿಯಿಂದ ಎದ್ದಮೇಲೆ ಭಗವಾನರಿಗೆ ಅಭಿವಂದಿಸಿ ನನ್ನ ಈ ಮಾತುಗಳನ್ನು ತಿಳಿಸು- ‘ಭಂತೆ, ದೇವೇಂದ್ರನಾದ ಸಕ್ಕನು ಮಂತ್ರಿ ಪರಿವಾರದೊಡನೆ ಭಗವಾನರ ಪಾದಗಳಿಗೆ ತಲೆಮುಟ್ಟಿಸಿ ನಮಸ್ಕರಿಸುತ್ತಾನೆ’.</p>
<p><a class="sc" id="sc49"></a> “ಆ ತಂಗಿಯು ಭಗವಾನರಿಗೆ ಅಭಿವಂದಿಸಿದಳೇ ಭಂತೆ? ಭಗವಾನರಿಗೆ ಆ ತಂಗಿಯ ಮಾತುಗಳು ನೆನಪಿವೆಯೇ?”</p>
<p><a class="sc" id="sc50"></a> “ದೇವೇಂದ್ರ, ಆ ತಂಗಿಯು ನನಗೆ ವಂದಿಸಿದಳು. ಆ ತಂಗಿಯು ಹೇಳಿದ ಮಾತುಗಳು ನೆನಪಿನಲ್ಲಿವೆ. ಆಯುಷ್ಮಂತ, ನಿನ್ನ ರಥದ ಚಕ್ರಗಳ ಸದ್ದಿನಿಂದಾಗಿ ನಾನು ಸಮಾಧಿಯಿಂದ ಏಳಬೇಕಾಯಿತು.”</p>
<p><a class="sc" id="sc51"></a> “ಭಂತೆ, ತಾವತಿಂಸ ಲೋಕದಲ್ಲಿ ನಮಗಿಂತಲೂ ಮೊದಲು ಹುಟ್ಟಿದ ದೇವತೆಗಳಿಂದ ಅರಹಂತರೂ ಸಮ್ಮಾಸಂಬುದ್ಧರೂ ಆದ ತಥಾಗತರು ಲೋಕದಲ್ಲಿ ಉದಿಸಿದಾಗ ದಿವ್ಯಕಾಯರಾದ ದೇವತೆಗಳು ಅಭಿವೃದ್ಧಿ ಹೊಂದುತ್ತಾರೆ. ಅಸುರಕಾಯವನ್ನು ಹೊಂದಿರುವವರು ಕ್ಷೀಣ ಹೊಂದುತ್ತಾರೆ ಎಂಬ ಮಾತುಗಳನ್ನು ಕೇಳಿದ್ದೇನೆ. ಭಂತೆ, ತಥಾಗತರು ಲೋಕದಲ್ಲಿ ಹುಟ್ಟಿದಾಗ ದಿವ್ಯಕಾಯರು ಅಭಿವೃದ್ಧಿ ಹೊಂದುವುದನ್ನೂ ಅಸುರಕಾಯರು ಕ್ಷೀಣಿಸುವುದನ್ನೂ ನಾನೇ ನೋಡಿದ್ದೇನೆ.</p>
<h2><a id="m3" href="#toc">ಗೋಪಿಕಾಳ ಬಗ್ಗೆ</a></h2>
<p><a class="sc" id="sc52"></a><a class="cscd" id="cs10"></a> “ಭಂತೆ, ಕಪಿಲವತ್ಥುವಿನಲ್ಲಿ ಗೋಪಿಕಾ ಎಂಬ ಶಾಕ್ಯಪುತ್ರಿಯು ಇದ್ದಳು. ಅವಳು ಬುದ್ಧ, ಧಮ್ಮ ಮತ್ತು ಸಂಘಗಳಲ್ಲಿ ನಂಬಿಕೆಯುಳ್ಳವಳಾಗಿದ್ದಳು, ಶೀಲಗಳನ್ನು ಪಾಲಿಸುತ್ತಿದ್ದಳು. ಆಕೆಯು ತನ್ನ ಸ್ತ್ರೀ ಭಾವನೆಯನ್ನು ತ್ಯಜಿಸಿ ತಾನು ಪುರುಷನೆಂಬ ಭಾವನೆಯನ್ನು ಬೆಳೆಸಿಕೊಳ್ಳುತ್ತಿದ್ದಳು. ಕಾಯದಿಂದ ಬೇರೆಯಾಗಿ ಮರಣ ಹೊಂದಿದ ಮೇಲೆ ಸುಗತಿ ಎಂಬ ಸ್ವರ್ಗಲೋಕದಲ್ಲಿ ತಾವತಿಂಸ ದೇವತೆಗಳ ಜೊತೆಯಲ್ಲಿ ನಮ್ಮ ಪುತ್ರರಲ್ಲೊಬ್ಬನಾಗಿ ಹುಟ್ಟಿದಳು. ಈ ರೂಪದಲ್ಲಿ ‘ದೇವಪುತ್ರ ಗೋಪಕ ದೇವಪುತ್ರ ಗೋಪಕ’ ಎಂಬ ಹೆಸರನ್ನು ಪಡೆದನು. ಬೇರೆ ಮೂವರು ಭಿಕ್ಷುಗಳು ಭಗವಾನರು ತಿಳಿಸಿರುವ ರೀತಿಯಲ್ಲಿ ಬ್ರಹ್ಮಚರ್ಯವನ್ನು ಪಾಲಿಸಿ ಗಂಧರ್ವಕಾಯರಾಗಿ ಹುಟ್ಟಿದರು. ಈ ಸ್ಥಿತಿಯು ತಾವತಿಂಸ ದೇವತೆಗಳ ಸ್ಥಿತಿಗಿಂತ ಕೀಳಾದುದಾಗಿತ್ತು. ಅವರು ಪಂಚಕಾಮ ಗುಣಗಳಿಂದ ಕೂಡಿದವರಾಗಿ ಅದರಿಂದ ಸಂತೋಷಪಡುವವರಾಗಿ ನಮ್ಮ ಪರಿಚಾರಿಕೆಯನ್ನು ಮಾಡುತ್ತ ನಮ್ಮ ಸೇವೆಯಲ್ಲಿ ತೊಡಗಿದ್ದರು. ನಮ್ಮ ಸೇವೆಯಲ್ಲಿ ತೊಡಗಿದ್ದ ಗೋಪಕ ದೇವಪುತ್ರನು ಆ ಭಿಕ್ಷುಗಳಿಗೆ ಹೀಗೆ ಭರ್ತ್ಸನೆ ಮಾಡಿದನು- ಸ್ತ್ರೀ ಸಮಾನನಾಗಿದ್ದ ನಾನು ಬುದ್ಧ ಧಮ್ಮ ಸಂಘಗಳಲ್ಲಿ ನಂಬಿಕೆಯುಳ್ಳವನಾಗಿ ಶೀಲಗಳನ್ನು ಪಾಲಿಸುತ್ತಾ ಸ್ತ್ರೀ ಭಾವನೆಯನ್ನು ತ್ಯಜಿಸಿ ಪುರುಷ ಭಾವನೆಯನ್ನು ಬೆಳೆಸಿಕೊಂಡು ಕಾಯದಿಂದ ಬೇರೆಯಾಗಿ ಮರಣ ಹೊಂದಿದ ಮೇಲೆ ಸುಗತಿ ಸ್ವರ್ಗಲೋಕದಲ್ಲಿ ಹುಟ್ಟಿ ತಾವತಿಂಸ ದೇವತೆಗಳ ಜೊತೆಯಲ್ಲಿರುವಂಥ ದೇವೇಂದ್ರ ಪುತ್ರನಾಗಿ ಹುಟ್ಟಿದೆ. ಇಲ್ಲಿ ನನಗೆ ದೇವಪುತ್ರ ಗೋಪಕ ಎಂಬ ಹೆಸರು ಬಂದಿದೆ. ಗೆಳೆಯರೆ, ನೀವು ಭಗವಾನರಿಂದ ವಿವರಿಸಲ್ಪಟ್ಟಿರುವ ಬ್ರಹ್ಮಚರ್ಯವನ್ನು ಪಾಲಿಸುತ್ತಿದ್ದರೂ ನಮ್ಮದಕ್ಕಿಂತ ಕೀಳು ಸ್ಥಿತಿಯ ಗಂಧರ್ವಲೋಕದಲ್ಲಿಯೇ ಹುಟ್ಟಿದ್ದೀರಿ. ನಮ್ಮ ಸಹ ಧರ್ಮಿಗಳಾದ ನೀವು ನಮಗಿಂತ ಕೀಳುಸ್ಥಿತಿಯ ಗಂಧರ್ವ ಲೋಕದಲ್ಲಿ ಹುಟ್ಟಿರುವುದನ್ನು ನೋಡುವುದು ನಮಗೆ ವಿಷಾದವನ್ನುಂಟುಮಾಡುತ್ತದೆ’. ಭಂತೆ ದೇವಪುತ್ರ ಗೋಪಕನಿಂದ ಭರ್ತ್ಸನೆ ಮಾಡಿಸಿಕೊಂಡವರಲ್ಲಿ ಇಬ್ಬರು ಗಂಧರ್ವರು ಆ ಜನ್ಮದಲ್ಲಿಯೇ ಸ್ಮೃತಿಯನ್ನು ಪಡೆದುಕೊಂಡವರಾಗಿ ಬ್ರಹ್ಮ ಪುರೋಹಿತರ ಲೋಕವನ್ನು ಗಳಿಸಿದರು. ಮತ್ತೊಬ್ಬನು ಕಾಮದಲ್ಲಿಯೇ ನಿರತನಾದನು.</p>
<p><a class="sc" id="sc53"></a><a class="cscd" id="cs11"></a> ಚಕ್ಷುಮಂತರಾಗಿರ್ಪ ಉಪಾಸಕ ಸಜ್ಜನರು</p>
<p><a class="sc" id="sc54"></a> ಕರೆದರೆನ್ನ ಗೋಪಿಕಳು ಎಂದು</p>
<p><a class="sc" id="sc55"></a> ಬುದ್ಧ ಧಮ್ಮಗಳಲ್ಲಿ ವಿಶ್ವಾಸ ಪಡೆದಿಹ ನಾನು</p>
<p><a class="sc" id="sc56"></a> ಸಂಘವನು ಸೇವಿಸದೆ ಸಂತೋಷದಿಂದ</p>
<p><a class="sc" id="sc57"></a> ಬುದ್ಧನಿಗೆ ಸುಧಮ್ಮಕ್ಕೆ ಸೇವೆಯನು ಮಾಡಿ</p>
<p><a class="sc" id="sc58"></a> ಮಹಾಶಕ್ತನಹ ಸಕ್ಕನಿಗೆ ಮಗನಾಗು ಹುಟ್ಟಿ</p>
<p><a class="sc" id="sc59"></a> ಮಹಾಜ್ಯೋತಿರ್ಲೋಕವನೆ ತಡೆದು</p>
<p><a class="sc" id="sc60"></a> ಹೆಸರು ಪಡೆದನು ಗೋಪಕನು ಎಂದು.</p>
<p><a class="sc" id="sc61"></a> ಹಿಂದಿನ ಜನ್ಮದೊಳು ಭಿಕ್ಷುಗಳಾರ್ದು</p>
<p><a class="sc" id="sc62"></a> ಗಂಧರ್ವ ಕಾಯವನು ಪಡೆದ ಜೀವಿಗಳ ಕಂಡೆ</p>
<p><a class="sc" id="sc63"></a> ಇಂದು ಗೋತಮನನುಯಾಯಿಗಳಾಗಿರುವ</p>
<p><a class="sc" id="sc64"></a> ಉಪಾಸಕರು ಹಿಂದೆ ಮನುಜರಾಗಿಯೆ ಇದ್ದರು ದಿಟವು</p>
<p><a class="sc" id="sc65"></a> ‘ಅನ್ನಪಾನಗಳನ್ನು ನಮ್ಮಿಂದ ಪಡೆದು</p>
<p><a class="sc" id="sc66"></a> ನಮ್ಮ ನಿವಾಸದೊಳೆ ಬೆಳೆದರಾ ಜೀವಿಗಳು</p>
<p><a class="sc" id="sc67"></a> ಹೀಗೆ ಬೆಳೆದಾ ಜನರು ಬುದ್ಧ ಧಮ್ಮಕೆ</p>
<p><a class="sc" id="sc68"></a> ಕಿವಿಗೊಡದುಳಿದರು ಅಜ್ಞಾನಿಗಳಾಗಿ</p>
<p><a class="sc" id="sc69"></a> ‘ಎಲ್ಲವನು ತಿಳಿದಿರುವ ಬುದ್ಧ ವಿವರಿಸಿರುವ</p>
<p><a class="sc" id="sc70"></a> ಎಲ್ಲರಿಗೂ ತಿಳಿವಂತೆ ವಿವರವಾಗಿರುವ</p>
<p><a class="sc" id="sc71"></a> ಒಳ್ಳೆಯದನೊಳಗೊಂಡ ಶ್ರೇಷ್ಠ ಧರ್ಮದ</p>
<p><a class="sc" id="sc72"></a> ಕೇಳಿ ನಾ ಸೇವಿಸುತಿರುವೆ ನಿಮ್ಮನ್ನು</p>
<p><a class="sc" id="sc73"></a> ‘ಮಹಾಶಕ್ತ ಸಕ್ಕನಿಗೆ ಮಗನಾಗಿ ಹುಟ್ಟಿ</p>
<p><a class="sc" id="sc74"></a> ಮಹಾಜ್ಯೋತಿರ್ಲೋಕವನೆ ಪಡೆದು</p>
<p><a class="sc" id="sc75"></a> ಶ್ರೇಷ್ಠರಹ ನಿಮ್ಮ ಸೇವೆಯನೆ ಮಾಡಿ</p>
<p><a class="sc" id="sc76"></a> ಉತ್ಕೃಷ್ಟವಹ ಬ್ರಹ್ಮಚರ್ಯವನೆ ಪಾಲಿಸುತಿರುವೆ</p>
<p><a class="sc" id="sc77"></a> ‘ಹೀನಕಾಯರ ಸೇವೆಯನೆ ಮಾಡಿ</p>
<p><a class="sc" id="sc78"></a> ಹೀನಸ್ಥಿತಿಯನು ಪಡೆದು ಮುಂದೆ ಹೋಗದಂತಿರ್ಪ</p>
<p><a class="sc" id="sc79"></a> ಸಹಧರ್ಮಿ ಗೆಳೆಯರ ಕಂಡು</p>
<p><a class="sc" id="sc80"></a> ಅನುತಾಪಪಡುತಿಹೆನು ಇಲ್ಲೆನಗೆ ಆನಂದ</p>
<p><a class="sc" id="sc81"></a> ‘ಗಂಧರ್ವಕಾಯರಾಗಿಹ ನೀವು</p>
<p><a class="sc" id="sc82"></a> ದೇವತೆಗಳ ಬಳಿ ಸೇರ್ದು ಅವರ ಸೇವೆಯ ಮಾಡಿ;</p>
<p><a class="sc" id="sc83"></a> ನಾನಿರುವ ಲೋಕವನೆ ಸೇರಿ</p>
<p><a class="sc" id="sc84"></a> ತಿಳಿಯಿರಿ ವಿಶೇಷತೆಯ</p>
<p><a class="sc" id="sc85"></a> ‘ಸ್ತ್ರೀಯಾಗಿ ಉಳಿದಿರ್ದ ನಾನು</p>
<p><a class="sc" id="sc86"></a> ಇಂದು ಪುರುಷದೇವತೆಯಾಗಿರ್ಪೆ ನೋಡಿ</p>
<p><a class="sc" id="sc87"></a> ದಿವ್ಯಕಾಮಗಳುಳ್ಳ ಜೀವಿಯಾಗಿರ್ಪೆ</p>
<p><a class="sc" id="sc88"></a> ಗೋತಮನನುಯಾಯಿಗಳಿಗೆ ಭತ್ರ್ಸಿಸಿದನಿಂತು</p>
<p><a class="sc" id="sc89"></a> ಗೋಪಕ ಮಹಾ ಸಕ್ಕ ಸುತನು</p>
<p><a class="sc" id="sc90"></a> ಇದಕೇಳಿ ಪರಿತಪಿಸಿದರಾ ಗಂಧರ್ವ ಪುತ್ರರು</p>
<p><a class="sc" id="sc91"></a> ಭಿನ್ನವಿಸಿದರು ಗೋಪಕ ಸಕ್ಕಸುತನಿಗೆ</p>
<p><a class="sc" id="sc92"></a> ಪರರ ಸೇವೆಯ ತೊರೆದು ನಾವಿನ್ನನುಸರಿಸುವೆವು</p>
<p><a class="sc" id="sc93"></a> ಶ್ರೇಷ್ಠವಹ ಪುರುಷನನು</p>
<p><a class="sc" id="sc94"></a> ದೇವತೆಗಳು ಪಾಲಿಸುವ ಗೋತಮನ ಶಾಸನವ</p>
<p><a class="sc" id="sc95"></a> ನಾವಿನ್ನನುಸರಿಸುವ ಹಿಂದೆಗೆಯದೆಯೆ</p>
<p><a class="sc" id="sc96"></a> ‘ಚಿತ್ತದೊಳಿರ್ಪ ಕಶ್ಮಲಗಳ ತೊಳೆದು</p>
<p><a class="sc" id="sc97"></a> ಕಾಮಗಳಲಡಗಿರುವಪಾಯಗಳ ಕಂಡು</p>
<p><a class="sc" id="sc98"></a> ಕಠಿಣವಹ ಕಾಮಬಂಧನವ ಕತ್ತರಿಸಿ</p>
<p><a class="sc" id="sc99"></a> ತೊರೆಯೋಣ ಪಾಪಕೂಪಕೆ ಎಳೆದ ಕಠಿಣ ಸಂಕೋಲೆಗಳ;</p>
<p><a class="sc" id="sc100"></a> ‘ಬಲಶಾಲಿಯಾದೊಬ್ಬ ಗಜರಾಜ ರಶ್ಮಿಗಳ ಕೀಳ್ತು</p>
<p><a class="sc" id="sc101"></a> ಕಾಡಿನೊಳು ಹೊಳಗಳೊಳು ದೊರೆಯುವೋ ಚಲಿಪಂತೆ;</p>
<p><a class="sc" id="sc102"></a> ಭಿಕ್ಷುದ್ವಯರೇರಿದರು ಇಂದ್ರನಧಿವಾಸಕ್ಕೆ</p>
<p><a class="sc" id="sc103"></a> ತಾವತಿಂಸ ದೇವತೆಗಳ ಬೀಳ್ಕೊಂಡು</p>
<p><a class="sc" id="sc104"></a> ‘ಎಲ್ಲ ದೇವತೆಗಳಿದ್ದ ಸುಧಮ್ಮ ಸಭಾಂಗಣವ</p>
<p><a class="sc" id="sc105"></a> ಸೇರಿದರು ಕೂಡಿಕೊಂಡರು ದೇವೇಂದ್ರನನು</p>
<p><a class="sc" id="sc106"></a> ಮಹಾನುಭಾವನನು</p>
<p><a class="sc" id="sc107"></a> ‘ರಾಗವನು ತೊರೆದು ಕಶ್ಮಲಗಳ ತೊಳೆದು</p>
<p><a class="sc" id="sc108"></a> ಅಲ್ಲಿರ್ದ ದೇವತೆಗಳ ಮೀರಿಸಿದ್ದರು</p>
<p><a class="sc" id="sc109"></a> ಆ ವೀರ ಭಿಕ್ಷುಗಳು ಭಗವಂತನನುಯಾಯಿಗಳು</p>
<p><a class="sc" id="sc110"></a> ದೇವಗಡಣದೊಳಿದ್ದ ಬಹುದೇವತೆಗಳೊಡೆಯ</p>
<p><a class="sc" id="sc111"></a> ವಸವದೇವ ಬೆಚ್ಚಿದನು ಭಿಕ್ಷುದ್ವಯರನು ಕಂಡು</p>
<p><a class="sc" id="sc112"></a> ಹೀನಕಾಯರಿವರು ಇಲ್ಲಿಗೇಕೆಂದು</p>
<p><a class="sc" id="sc113"></a> ಮೀರಿಸಹಿರು ವರತಾವತಿಂಸರನು</p>
<p><a class="sc" id="sc114"></a> ಎಂದು ಬಳಲಿದನಾ ವಸವ ಮಹಾದೇವತೆಯು;</p>
<p><a class="sc" id="sc115"></a> ‘ಆಲಸಿದನೀನುಡಿಗಳನು ಗೋಪಕ ಮಹಾದೇವತೆಯು</p>
<p><a class="sc" id="sc116"></a> ವಸವ ದೇವತೆಗಳ ನಡುವಿದ್ದ ಗೋಪಕನು</p>
<p><a class="sc" id="sc117"></a> ಮನುಜಲೋಕದೊಳು ಜನಿಸಿಹನು ಸಾಕ್ಕಮುನಿ ಬುದ್ಧ</p>
<p><a class="sc" id="sc118"></a> ಕಾಮಗುಣಗಳನೆಲ್ಲ ಗೆಲ್ದ ಗಳಿಸಿಹನರಿವನ್ನು;</p>
<p><a class="sc" id="sc119"></a> ‘ಅವನನುಯಾಯಿಗಳು ಮರೆತರೆಲ್ಲವನು</p>
<p><a class="sc" id="sc120"></a> ತಮ್ಮ ಲೋಕವನು ತೊರೆದಾಗ</p>
<p><a class="sc" id="sc121"></a> ಮತ್ತೆ ಪಡೆದರು ಸ್ಮೃತಿಯ ಎನ್ನ ಭರ್ತ್ಸನೆ ಕೇಳಿ</p>
<p><a class="sc" id="sc122"></a> ‘ಮೂರು ಜನರಲಿ ಒಬ್ಬನಾಗಿರುವನೀಗ</p>
<p><a class="sc" id="sc123"></a> ಗಂಧರ್ವ ದೇವತೆಯು, ಕುಲಿತಿಹನು ಇಲ್ಲಿ</p>
<p><a class="sc" id="sc124"></a> ಭಗವಾನರರುಹಿರುವ ಮಾರ್ಗದೊಳು ನಡೆದು</p>
<p><a class="sc" id="sc125"></a> ಮತ್ತಿಬ್ಬರೀಗ ಪಡೆದಿಹರು ಸಂಬೋಧಿಯನು</p>
<p><a class="sc" id="sc126"></a> ‘ಇಲ್ಲಿರ್ಪ ಭಗವಾನರನುಯಾಯಿಗಳು ಸಂದೇಹಪಡದಿರಲಿ ಧಮ್ಮ ಸಾಕ್ಷಾತ್ಕರದಲಿ</p>
<p><a class="sc" id="sc127"></a> ಸಂದೇಹದಂಬುಧಿಯನೆದಾಟಿ ಅವಿದ್ಯೆಯನು ಗೆದ್ದು</p>
<p><a class="sc" id="sc128"></a> ಜಿನೇಂದ್ರನಾಗಿರುವ ಸಂಬುದ್ಧನರಹಂತ ಸುಗತನಿಗೆ</p>
<p><a class="sc" id="sc129"></a> ನಮಿಸುವೆ ನಾವು ಅವನ ಧಮ್ಮಾನುಯಾಯಿಗಳು</p>
<p><a class="sc" id="sc130"></a> ‘ನಿಮ್ಮ ಧಮ್ಮವನಿಲ್ಲೆ ಅರಿತಿಹರವರು ಸಾಧಿಸಿಹರತಿಶಯದ ಪದವಿಗಳ</p>
<p><a class="sc" id="sc131"></a> ಬ್ರಹ್ಮಪುರೋಹಿತರಾಗಿ ಹುಟ್ಟಿಹರವರು ಪಡೆದಿಹರುನ್ನುತವಾಗಿರುವ ಸ್ಥಿತಿಯನ್ನು</p>
<p><a class="sc" id="sc132"></a> “ಅಂಥ ಧಮ್ಮವ ತಿಳಿದು ಉನ್ನತ ಸ್ಥಿತಿಯಗಳಿಸಲಿಕೆ ಬಂದಿಹೆವು, ಗುರುವೆ</p>
<p><a class="sc" id="sc133"></a> ನೀಡಿರನುಮತಿ ಎಮಗೆ ಪ್ರಶ್ನೆಗಳ ಕೇಳೆ.”</p>
<p><a class="sc" id="sc134"></a><a class="cscd" id="cs12"></a> ಆಗ ಭಗವಾನರು ಹೀಗೆಂದುಕೊಂಡರು-</p>
<p><a class="sc" id="sc135"></a> “ಈ ಯಕ್ಷನು ಬಹುಕಾಲದಿಂದ ಪರಿಶುದ್ಧ ಜೀವನವನ್ನು ನಡೆಸಿದ್ದಾನೆ. ಅವನು ಕೇಳುವ ಪ್ರಶ್ನೆಗಳೆಲ್ಲವೂ ಅರ್ಥಪೂರ್ಣವಾಗಿಯೇ ಇರುತ್ತವೆ. ಅರ್ಥವಿಲ್ಲದ ಪ್ರಶ್ನೆಗಳನ್ನು ಅವನು ಕೇಳುವುದೇ ಇಲ್ಲ. ಕೇಳುವ ಪ್ರಶ್ನೆಗಳಿಗೆಲ್ಲಾ ಉತ್ತರವನ್ನು ಹೇಳಿದಾಗ ಅವನು ಬೇಗನೆ ಅರ್ಥಮಾಡಿಕೊಳ್ಳುತ್ತಾನೆ.”</p>
<p><a class="sc" id="sc136"></a><a class="cscd" id="cs13"></a> ಅನಂತರ ಭಗವಾನರು ದೇವೇಂದ್ರನಾದ ಸಕ್ಕನನ್ನು ಕುರಿತು ಈ ಗಾಥೆಯನ್ನು ಹೇಳಿದರು.</p>
<p><a class="sc" id="sc137"></a> “ವಾಸವನೆ, ಕೇಳುನೀ ಬೇಕಾದ ಪ್ರಶ್ನೆಯನು</p>
<p><a class="sc" id="sc138"></a> ಉತ್ತರಿಸಿ ಪರಿಹರಿಪೆ ನಿನ್ನ ಶಂಕೆಗಳ.”</p>
<p class='endsection'>ಪ್ರಥಮ ಪಠಣ ಭಾಗ ಮುಗಿಯಿತು</p>
<p><a class="sc" id="sc139"></a><a class="cscd" id="cs14"></a> ಹೀಗೆ ಅವಕಾಶವನ್ನು ಪಡೆದುಕೊಂಡ ದೇವೇಂದ್ರನಾದ ಸಕ್ಕನು ಭಗವಾನರಿಗೆ ಈ ಮೊದಲನೆಯ ಪ್ರಶ್ನೆಯನ್ನು ಕೇಳಿದನು- “ಪೂಜ್ಯರೆ, ಯಾವ ಸಂಕೋಲೆಗಳಿಂದ ದೇವತೆಗಳೂ, ಮನುಷ್ಯರೂ, ಅಸುರರೂ, ನಾಗರೂ, ಗಂಧರ್ವರೂ, ಕಾಯವುಳ್ಳ ಇತರ ಜೀವಿಗಳೂ ವೈರವಿಲ್ಲದೆ ಯಾರಿಗೂ ಬಾಧೆಯನ್ನುಂಟುಮಾಡದೆ ಶತ್ರುತ್ವವಿಲ್ಲದೆ ಹಿಂಸಾಬುದ್ಧಿಯಿಲ್ಲದೆ ಬದುಕೋಣ ಎಂದುಕೊಂಡಿದ್ದರೂ ವೈರದಿಂದಲೇ ಬಾಧೆಯನ್ನುಂಟುಮಾಡುತ್ತಲೇ ಶತ್ರುತ್ವದಿಂದಲೇ ಹಿಂಸಾಬುದ್ಧಿಯಿಂದಲೇ ಜೀವಿಸುತ್ತಾರೆ?” ಸಕ್ಕನು ಭಗವಾನರನ್ನು ಈ ಪ್ರಶ್ನೆಯನ್ನು ಕೇಳಿದುದಕ್ಕೆ ಅವರು ಅದಕ್ಕೆ ಹೀಗೆ ಉತ್ತರವನ್ನಿತ್ತರು.</p>
<p><a class="sc" id="sc140"></a> “ದೇವೇಂದ್ರ, ಈಷ್ರ್ಯೆ ಮಾತ್ಸರ್ಯಗಳ ಬಂಧನಗಳಿಂದ ದೇವತೆಗಳೂ, ಮನುಷ್ಯರೂ, ಅಸುರರೂ, ನಾಗರೂ, ಗಂಧರ್ವರೂ, ಕಾಯವುಳ್ಳ ಇತರ ಜೀವಿಗಳೂ ವೈರದಿಂದಲೇ ಇತರರನ್ನೂ ಬಾಧಪಡಿಸುತ್ತಲೇ ಶತೃತ್ವದಿಂದಲೇ ಹಿಂಸಾಬುದ್ಧಿಯಿಂದಲೇ ಬದುಕುತ್ತಾರೆ” ದೇವೇಂದ್ರನಾದ ಸಕ್ಕನ ಪ್ರಶ್ನೆಗೆ ಭಗವಾನರ ಉತ್ತರವು ಹೀಗಿತ್ತು.</p>
<p><a class="sc" id="sc141"></a> ಭಗವಾನರ ಮಾತುಗಳಿಂದ ಸಂತೋಷಗೊಂಡ ದೇವೇಂದ್ರನು ಅವರ ಮಾತುಗಳನ್ನು ಒಪ್ಪಿ “ಸುಗತ, ಅದು ಸರಿ, ಭಗವಾ ಅದು ಸರಿ. ಭಗವಾನರು ಪ್ರಶ್ನೆಗೆ ಕೊಟ್ಟ ಉತ್ತರದಿಂದ ನನ್ನ ಶಂಕೆಯು ನಿವಾರಣೆಯಾಯಿತು, ಯಾವ ಶಂಕೆಯೂ ಉಳಿದಿಲ್ಲ.”</p>
<p><a class="sc" id="sc142"></a><a class="cscd" id="cs15"></a> ಹೀಗೆ ಭಗವಾನರು ಮಾತುಗಳನ್ನು ಒಪ್ಪಿ, ಅವುಗಳಿಂದ ಸಂತೋಷಗೊಂಡ ಸಕ್ಕನು ಮತ್ತೊಂದು ಪ್ರಶ್ನೆಯನ್ನು ಕೇಳಿದನು- “ಪೂಜ್ಯರೇ, ಈಷ್ರ್ಯೆ, ಮಾತ್ಸರ್ಯಗಳಿಗೆ ಆಕರಗಳು ಯಾವುವು? ಯಾವ ಕಾರಣಗಳಿಂದ ಹುಟ್ಟುತ್ತವೆ, ಯಾವುದರಿಂದ ಬೆಳೆಯುತ್ತವೆ? ಯಾವ ಭಾವನೆ ಇಲ್ಲದಿದ್ದರೆ ಈಷ್ರ್ಯೆ ಮಾತ್ಸರ್ಯಗಳಿರುವುದಿಲ್ಲ?”</p>
<p><a class="sc" id="sc143"></a> “ಈಷ್ರ್ಯೆ ಮಾತ್ಸರ್ಯಗಳಿಗೆ ಪ್ರಿಯ ಅಪ್ರಿಯ ಭಾವನೆಗಳು ಕಾರಣವಾಗಿವೆ, ಪ್ರಿಯಾಪ್ರಿಯ ಭಾವನೆಗಳಿಂದ ಅವು ಹುಟ್ಟುತ್ತವೆ. ಪ್ರಿಯಾಪ್ರಿಯ ಭಾವನೆಗಳಿಂದ ಅವುಗಳಿಗೆ ಆಕರಗಳಾಗಿವೆ. ಪ್ರಿಯಾಪ್ರಿಯ ಭಾವನೆಗಳಿಂದ ಅವು ಬೆಳೆಯುತ್ತವೆ. ಪ್ರಿಯಾಪ್ರಿಯ ಭಾವನೆಗಳಿದ್ದಾಗ ಈಷ್ರ್ಯೆ, ಮಾತ್ಸರ್ಯಗಳಿರುತ್ತವೆ, ಪ್ರಿಯಾಪ್ರಿಯ ಭಾವನೆಗಳಿಲ್ಲದಿದ್ದಾಗ ಈಷ್ರ್ಯೆ ಮಾತ್ಸರ್ಯಗಳಿರುವುದಿಲ್ಲ.”</p>
<p><a class="sc" id="sc144"></a> “ಪೂಜ್ಯರೇ, ಪ್ರಿಯಾಪ್ರಿಯ ಭಾವನೆಗಳಿಗೆ ಯಾವುದು ಕಾರಣವಾಗಿವೆ, ಅವು ಯಾವುದರಿಂದ ಹುಟ್ಟುತ್ತವೆ? ಅವುಗಳ ಆಕರಗಳು ಯಾವುವು? ಅವು ಯಾವುದರಿಂದ ಬೆಳೆಯುತ್ತವೆ?”</p>
<p><a class="sc" id="sc145"></a> “ದೇವೇಂದ್ರ, ಪ್ರಿಯಾಪ್ರಿಯ ಭಾವನೆಗಳಿಗೆ ತೀವ್ರವಾದ ಬಯಕೆಗಳೇ (ಛಂದ) ಕಾರಣವಾಗಿವೆ. ತೀವ್ರವಾದ ಬಯಕೆಗಳಿಂದಲೇ ಅವು ಹುಟ್ಟುತ್ತವೆ. ತೀವ್ರತರವಾದ ಬಯಕೆಗಳೇ ಅವುಗಳಿಗೆ ಆಕರಗಳಾಗಿವೆ. ತೀವ್ರತರವಾದ ಬಯಕೆಗಳೇ ಅವುಗಳನ್ನು ಬೆಳೆಸುತ್ತವೆ. ಆ ಬಯಕೆಗಳಿರುವಲ್ಲಿ ಪ್ರಿಯಾಪ್ರಿಯ ಭಾವನೆಗಳಿರುತ್ತವೆ. ಅವುಗಳಿಲ್ಲದಿರುವಾಗ ಪ್ರಿಯಾಪ್ರಿಯ ಭಾವನೆಗಳೂ ಇರುವುದಿಲ್ಲ.”</p>
<p><a class="sc" id="sc146"></a> “ಪೂಜ್ಯರೇ, ಛಂದಕ್ಕೆ (ತೀವ್ರತರ ಭಾವನೆಗಳು) ಕಾರಣವಾವುದು, ಅದು ಯಾವುದರಿಂದ ಹುಟ್ಟುತ್ತವೆ, ಅದರ ಆಕರ ಯಾವುದು, ಯಾವುದರಿಂದ ಅದು ಬೆಳೆಯುತ್ತದೆ? ಯಾವ ಭಾವನೆ ಇದ್ದಲ್ಲಿ ಅದು ಇರುತ್ತದೆ? ಯಾವುದಿಲ್ಲದಿದ್ದಾಗ ಅದೂ ಇರುವುದಿಲ್ಲ?”</p>
<p><a class="sc" id="sc147"></a> “ಛಂದಕ್ಕೆ ವಿತಕ್ಕವೇ ಕಾರಣವಾಗಿದೆ. ವಿತಕ್ಕದಿಂದ ಅದು ಹುಟ್ಟುತ್ತದೆ, ವಿತಕ್ಕವು ಅದಕ್ಕೆ ಆಕರವಾಗಿದೆ. ವಿತಕ್ಕದಿಂದ ಅದು ಬೆಳೆಯುತ್ತದೆ, ವಿತಕ್ಕವಿದ್ದಾಗ ಛಂದವೂ ಇರುತ್ತದೆ. ವಿತಕ್ಕವಿಲ್ಲದಾಗ ಛಂದವೂ ಇರುವುದಿಲ್ಲ.”</p>
<p><a class="sc" id="sc148"></a> “ಪೂಜ್ಯರೇ, ವಿತಕ್ಕಕ್ಕೆ ಕಾರಣ ಯಾವುದು, ಯಾವುದರಿಂದ ಅದು ಹುಟ್ಟುತ್ತದೆ, ಅದರ ಆಕರ ಯಾವುದು, ಯಾವುದರಿಂದ ಅದು ಬೆಳೆಯುತ್ತದೆ? ಯಾವ ಭಾವನೆಯಿದ್ದಾಗ ಅದು ಇರುತ್ತದೆ? ಯಾವುದಿಲ್ಲದಾಗ ಅದೂ ಇರುವುದಿಲ್ಲ?”</p>
<p><a class="sc" id="sc149"></a> “ದೇವೇಂದ್ರ, ವಿತಕ್ಕಕ್ಕೆ ಪ್ರಪಂಚಕ್ಕೆ ಅಂಟಿಕೊಂಡಿರುವುದೇ ಕಾರಣವಾಗಿದೆ. ವಿತಕ್ಕವು ಅದರಿಂದಲೇ ಹುಟ್ಟುತ್ತದೆ. ವಿತಕ್ಕಕ್ಕೆ ಅದೇ ಆಕರವಾಗಿದೆ. ವಿತಕ್ಕವು ಅದರಿಂದಲೇ ಬೆಳೆಯುತ್ತದೆ. ಪ್ರಪಂಚಕ್ಕೆ ಅಂಟಿಕೊಳ್ಳುವ ಸ್ವಭಾವವಿದ್ದಾಗ ವಿತಕ್ಕವು ಇರುತ್ತದೆ. ಅದಿಲ್ಲದಿದ್ದಾಗ ವಿತಕ್ಕವೂ ಇರುವುದಿಲ್ಲ.”</p>
<p><a class="sc" id="sc150"></a> “ಪೂಜ್ಯರೇ, ಪ್ರಪಂಚಕ್ಕೆ ಅಂಟಿಕೊಳ್ಳುವ ಸ್ವಭಾವವನ್ನು ಪರಿಹಾರ ಮಾಡಿಕೊಳ್ಳಬಲ್ಲ ದಾರಿಯಲ್ಲಿ ಹೋಗುತ್ತಿರುವ ಭಿಕ್ಷುವು ಅನುಸರಿಸುವ ಕ್ರಮ ಯಾವುದು?”</p>
<h2><a id="m4" href="#toc">ವೇದನಾ ಕಮ್ಮಸ್ಥಾನ</a></h2>
<p><a class="sc" id="sc151"></a><a class="cscd" id="cs16"></a> ದೇವೇಂದ್ರ, ಸೋಮನಸ್ಸು ಎರಡು ವಿಧವಾದುದೆಂದು ಹೇಳುತ್ತೇನೆ- ಪೋಷಿಸಬೇಕಾದದ್ದು ಮತ್ತು ವರ್ಜಿಸಬೇಕಾದದ್ದು. ದೋಮನಸ್ಸು ಎರಡು ವಿಧವಾದದ್ದೆಂದು ಹೇಳುತ್ತೇನೆ- ಪೋಷಿಸಬೇಕಾದದ್ದು ಮತ್ತು ವರ್ಜಿಸಬೇಕಾದದ್ದು. ಉಪೇಕ್ಷವು ಎರಡು ವಿಧವಾದದ್ದು ಎಂದು ಹೇಳುತ್ತೇನೆ- ಪೋಷಿಸಬೇಕಾದದ್ದು ಮತ್ತು ವರ್ಜಿಸಬೇಕಾದದ್ದು.</p>
<p><a class="sc" id="sc152"></a><a class="cscd" id="cs17"></a> “ದೇವೇಂದ್ರ, ಸೋಮನಸ್ಸು ಪೋಷಿಸಬೇಕಾದದ್ದು ಮತ್ತು ವರ್ಜಿಸಬೇಕಾದದ್ದು ಎಂದು ಎರಡು ವಿಧವೆಂದು ಹೇಳಿದೆನಷ್ಟೆ. ಇವು ಯಾವುದನ್ನು ಅವಲಂಬಿಸಿವೆ? ಅಕುಶಲ ಭಾವನೆಗಳು ವೃದ್ಧಿ ಹೊಂದುವುದನ್ನು ನಾನು ಅರಿತಾಗ ಅದು ವರ್ಜಿಸಬೇಕಾದ ಸೋಮನಸ್ಸು ಎಂದು ತಿಳಿಯುತ್ತೇನೆ. ಅಕುಶಲ ಭಾವನೆಗಳು ಕ್ಷೀಣವಾಗಿ ಕುಶಲ ಭಾವನೆಗಳು ಬೆಳೆದಾಗ ಅದು ಪೋಷಿಸಬೇಕಾದ ಸೋಮನಸ್ಸು ಎಂದು ತಿಳಿಯುತ್ತೇನೆ. ತರ್ಕ ವಿಚಾರಗಳಿಂದ ಕೂಡಿದ ಅಥವಾ ತರ್ಕ ವಿಚಾರಗಳನ್ನು ಮೀರಿದ ಸ್ಥಿತಿಗಳೆರಡರಲ್ಲಿ ತರ್ಕ ವಿಚಾರಗಳನ್ನು ಮೀರಿದ ಸ್ಥಿತಿಯೇ ಶ್ರೇಷ್ಠವಾದುದು. ಹೀಗೆ ಪೋಷಿಸಬೇಕಾದ ಅಥವಾ ವರ್ಜಿಸಬೇಕಾದ ಎರಡು ವಿಧದ ಸೋಮನಸ್ಸುಗಳಿವೆ. ಮನಸ್ಸಿನ ಎರಡು ವಿಧಗಳಿಗೆ ಮನಸ್ಸಿನ ಸ್ಥಿತಿಯೇ ಕಾರಣವಾಗಿದೆ.</p>
<p><a class="sc" id="sc153"></a><a class="cscd" id="cs18"></a> “ದೇವೇಂದ್ರ, ದೋಮನಸ್ಸು ಪೋಷಿಸಬೇಕಾದದ್ದು ಮತ್ತು ವರ್ಜಿಸಬೇಕಾದದ್ದು ಎಂದು ಎರಡು ವಿಧವೆಂದು ಹೇಳಿದೆನಷ್ಟೆ. ಇವು ಯಾವುದನ್ನು ಅವಲಂಬಿಸಿವೆ. ಅಕುಶಲ ಭಾವನೆಗಳು ಬೆಳೆದು ಕುಶಲ ಭಾವನೆಗಳು ಕ್ಷೀಣ ಹೊಂದುವುದನ್ನು ನಾನು ಅರಿತಾಗ ಅದು ವರ್ಜಿಸಬೇಕಾದ ದೋಮನಸ್ಸು ಎಂದು ತಿಳಿಯುತ್ತೇನೆ. ತರ್ಕ ವಿಚಾರಗಳಿಂದ ಕೂಡಿದ ಅಥವಾ ತರ್ಕ ವಿಚಾರಗಳನ್ನು ಮೀರಿದ ಸ್ಥಿತಿಗಳಲ್ಲಿದ್ದಾಗ ತರ್ಕ ವಿಚಾರಗಳನ್ನು ಮೀರಿದ ಸ್ಥಿತಿಯೇ ಶ್ರೇಷ್ಠವಾದದ್ದು. ಹೀಗೆ ಪೋಷಿಸಬೇಕಾದ ಅಥವಾ ವರ್ಜಿಸಬೇಕಾದ ಎರಡು ವಿಧದ ದೋಮನಸ್ಸುಗಳಿವೆ. ದೋಮನಸ್ಸಿನ ಎರಡು ವಿಧಗಳು ಮನಸ್ಸಿನ ಈ ಎರಡು ಸ್ಥಿತಿಗಳನ್ನು ಅವಲಂಬಿಸಿವೆ.</p>
<p><a class="sc" id="sc154"></a><a class="cscd" id="cs19"></a> “ದೇವೇಂದ್ರ, ಉಪೇಕ್ಖವು ಪೋಷಿಸಬೇಕಾದದ್ದು ಮತ್ತು ವರ್ಜಿಸಬೇಕಾದದ್ದು ಎಂದು ಎರಡು ವಿಧವೆಂದು ಹೇಳಿದೆನಷ್ಟೆ. ಇವು ಯಾವುದನ್ನು ಅವಲಂಬಿಸಿವೆ? ಅಕುಶಲ ಭಾವನೆಗಳು ಬೆಳೆದು ಕುಶಲ ಭಾವನೆಗಳು ಕ್ಷೀಣ ಹೊಂದುವುದನ್ನು ನಾನು ಅರಿತಾಗ ಅದು ವರ್ಜಿಸಬೇಕಾದ ಉಪೇಕ್ಖ ಎಂದು ನಾನು ತಿಳಿಯುತ್ತೇನೆ. ಅಕುಶಲ ಭಾವನೆಗಳು ಕ್ಷೀಣ ಹೊಂದಿ ಕುಶಲ ಭಾವನೆಗಳನ್ನು ಬೆಳೆಯುವುದನ್ನು ನಾನು ಅರಿತಾಗ ಅದು ಪೋಷಿಸಬೇಕಾದ ಉಪೇಕ್ಖ ಎಂದು ತಿಳಿಯುತ್ತೇನೆ. ತರ್ಕ ವಿಚಾರಗಳಿಂದ ಕೂಡಿದ ಮತ್ತು ತರ್ಕ ವಿಚಾರಗಳನ್ನು ಮೀರಿದ ಸ್ಥಿತಿಗಳಲ್ಲಿ ಎರಡನೆಯ ಸ್ಥಿತಿಯೇ ಶ್ರೇಷ್ಠವಾದದ್ದು. ಹೀಗೆ ಪೋಷಿಸಬೇಕಾದ ಅಥವಾ ವರ್ಜಿಸಬೇಕಾದ ಎರಡು ವಿಧದ ಉಪೇಕ್ಖಗಳಿವೆ. ಉಪೇಕ್ಖದ ಎರಡು ವಿಧಗಳು ಮನಸ್ಸಿನ ಈ ಎರಡು ಸ್ಥಿತಿಗಳನ್ನು ಅವಲಂಬಿಸಿವೆ. ದೇವೇಂದ್ರ, ಪ್ರಪಂಚಕ್ಕೆ ಅಂಟಿಕೊಳ್ಳುವ ಸ್ವಭಾವವನ್ನು ಪರಿಹಾರ ಮಾಡಿಕೊಳ್ಳುವ ಮಾರ್ಗದಲ್ಲಿರುವವನು ಸೂಕ್ತವಾದ ಕ್ರಮವನ್ನು ಅನುಸರಿಸುವವನಾಗಿರುತ್ತಾನೆ.”</p>
<p><a class="sc" id="sc155"></a><a class="cscd" id="cs20"></a> ದೇವೇಂದ್ರನಾದ ಸಕ್ಕನ ಪ್ರಶ್ನೆಗೆ ಭಗವಾನರು ಹೀಗೆ ವಿವರವಾದ ಉತ್ತರವನ್ನಿತ್ತರು. ಸಂತೋಷಗೊಂಡ ಸಕ್ಕನು ಭಗವಾನರ ಮಾತುಗಳನ್ನು ಆನಂದದಿಂದ ಅನುಮೋದಿಸಿದನು.</p>
<p><a class="sc" id="sc156"></a> “ಭಗವಾ, ಅದು ಸರಿ, ಇದು ಸರಿ. ಸುಗತ, ಭಗವಾನರ ಉತ್ತರದಿಂದ ನನ್ನ ಸಂಶಯವು ದೂರವಗಿದೆ. ಯಾವ ಸಂಶಯವೂ ಉಳಿದಿಲ್ಲ.”</p>
<h2><a id="m5" href="#toc">ಪಾತಿಮೋಕ್ಖ ಸಂಯಮ</a></h2>
<p><a class="sc" id="sc157"></a><a class="cscd" id="cs21"></a> ಹೀಗೆ ಭಗವಾನರ ಮಾತುಗಳಿಂದ ಸಂತೋಷಗೊಂಡು ಆನಂದದಿಂದ ಅವುಗಳನ್ನು ಅನುಮೋದಿಸಿದ ಸಕ್ಕನು ಭಗವಾನರಿಗೆ ಮತ್ತೊಂದು ಪ್ರಶ್ನೆಯನ್ನು ಹಾಕಿದನು-</p>
<p><a class="sc" id="sc158"></a> “ಪಾತಿಮೋಕ್ಖದಂತೆ ಸಂಯಮವನ್ನು ಸಾಧಿಸುವ ಹಾದಿಯಲ್ಲಿ ಹೋಗಬೇಕಾದವನು ಯಾವ ಕ್ರಮವನ್ನು ಅನುಸರಿಸುತ್ತಾನೆ?”</p>
<p><a class="sc" id="sc159"></a> “ದೇವೇಂದ್ರ, ಕಾಯದಿಂದ ತೋರಿಸಿಕೊಳ್ಳುವ ನಡವಳಿಕೆಯು ಪೋಷಿಸಬೇಕಾದ್ದು ಮತ್ತು ವರ್ಜಿಸಬೇಕಾದ್ದು ಎಂಬ ಎರಡು ವಿಧಗಳಾಗಿವೆ. ಅನ್ವೇಷಿಸಬೇಕಾದದ್ದರಲ್ಲಿಯೂ ಎರಡು ವಿಧಗಳಿವೆ. ಯಾವುವೆಂದರೆ ಸಾಧನೆ ಮಾಡಬೇಕಾದದ್ದು ಮತ್ತು ವರ್ಜಿಸಬೇಕಾದದ್ದು.</p>
<p><a class="sc" id="sc160"></a> “ಕಾಯದಿಂದ ತೋರಿಸಿಕೊಳ್ಳುವ ನಡವಳಿಕೆಯು ಪೋಷಿಸಬೇಕಾದದ್ದು ಮತ್ತು ವರ್ಜಿಸಬೇಕಾದದ್ದು ಎಂದು ಎರಡು ವಿಧವೆಂದು ಹೇಳಿದೆನಷ್ಟೆ. ಇವು ಯಾವುದನ್ನು ಅವಲಂಬಿಸಿದೆ? ‘ಈ ರೀತಿ ನಡೆದುಕೊಳ್ಳುವುದರಿಂದ ಅಕುಶಲ ಭಾವನೆಗಳು ಬೆಳೆಯುತ್ತವೆ. ಕುಶಲ ಭಾವನೆಗಳು ಕ್ಷೀಣಿಸುತ್ತದೆ’ ಎಂಬುದು ತಿಳಿದಾಗ ಅದು ವರ್ಜಿಸಬೇಕಾದ ನಡವಳಿಕೆ ಎಂದು ಅರಿಯಬೇಕು. ‘ಈ ರೀತಿಯ ನಡವಳಿಕೆಯಿಂದ ಅಕುಶಲ ಭಾವನೆಗಳು ಕ್ಷೀಣವಾಗುತ್ತಿವೆ. ಕುಶಲ ಭಾವನೆಗಳು ಬೆಳೆಯುತ್ತವೆ’ ಎಂಬುದು ತಿಳಿದಾಗ ಅದು ಪೋಷಿಸಬೇಕಾದ ನಡವಳಿಕೆ ಎಂದು ತಿಳಿಯಬೇಕು. ದೇವೇಂದ್ರ, ಕಾಯದಿಂದ ತೋರಿಸಿಕೊಳ್ಳುವ ನಡವಳಿಕೆಯು ಎರಡು ವಿಧದ್ದಾಗಿರುತ್ತದೆ, ಪೋಷಿಸಬೇಕಾದ್ದು ಮತ್ತು ವರ್ಜಿಸಬೇಕಾದ್ದು. ಹೀಗೆ ಈ ಎರಡು ವಿಧದ ನಡವಳಿಕೆಯು ಅದರಿಂದ ಮನಸ್ಸಿನಲ್ಲುಂಟಾಗುವ ಪರಿಣಾಮಗಳನ್ನೇ ಅವಲಂಬಿಸಿದೆ.</p>
<p><a class="sc" id="sc161"></a> “ಮಾತಿನಿಂದ ತೋರಿಸಿಕೊಳ್ಳುವ ನಡವಳಿಕೆಯು ಪೋಷಿಸಬೇಕಾದದ್ದು ಮತ್ತು ವರ್ಜಿಸಬೇಕಾದ್ದು ಎರಡು ವಿಧವೆಂದು ಹೇಳಿದನಷ್ಟೆ. ಇವು ಯಾವುದನ್ನು ಅವಲಂಬಿಸಿವೆ? ‘ಈ ಮಾತುಗಳಿಂದ ಅಕುಶಲ ಭಾವನೆಗಳು ಬೆಳೆಯುತ್ತವೆ, ಕುಶಲ ಭಾವನೆಗಳು ಕ್ಷೀಣಿಸುತ್ತವೆ’ ಎಂಬುದು ಗೊತ್ತಾದಾಗ ಅವು ವರ್ಜಿಸಬೇಕಾದ ಮಾತುಗಳು ಎಂದು ತಿಳಿಯಬೇಕು. ಈ ಮಾತುಗಳಿಂದ ಅಕುಶಲ ಭಾವನೆಗಳು ಕ್ಷೀಣಿಸುತ್ತವೆ, ಕುಶಲ ಭಾವನೆಗಳು ಬೆಳೆಯುತ್ತವೆ ಎಂಬುದು ಗೊತ್ತಾದಾಗ ಘೋಷಿಸಬೇಕಾದ ಆಡಬೇಕಾದ ಮಾತುಗಳೆಂದು ತಿಳಿಯಬೇಕು. ದೇವೇಂದ್ರ, ಹೀಗೆ ಮಾತಿನಿಂದ ತೋರಿಸಿಕೊಳ್ಳಬೇಕಾದ ನಡವಳಿಕೆಯು ಎರಡು ವಿಧದ್ದಾಗಿರುತ್ತದೆ. ಇದು ಮನಸ್ಸಿನ ಮೇಲೆ ಉಂಟುಮಾಡುವ ಪರಿಣಾಮವನ್ನೇ ಅವಲಂಬಿಸಿದೆ.</p>
<p><a class="sc" id="sc162"></a> “ಅನ್ವೇಷಿಸಬೇಕಾದದ್ದು ಎರಡು ವಿಧವೆಂದು ಹೇಳಿದನಷ್ಟೆ. ಇವು ಯಾವುದನ್ನು ಅವಲಂಬಿಸಿವೆ? ‘ಇದರ ಅನ್ವೇಷಣೆಯಿಂದ ಅಕುಶಲ ಭಾವನೆಗಳು ಬೆಳೆಯುತ್ತವೆ. ಕುಶಲ ಭಾವನೆಗಳು ಕ್ಷೀಣಿಸುತ್ತವೆ’ ಎಂಬುದು ಗೊತ್ತಾದಾಗ ಅದು ವರ್ಜಿಸಬೇಕಾದದ್ದು ಎಂದು ತಿಳಿಯಬೇಕು. ‘ಇದರ ಅನ್ವೇಷಣೆಯಿಂದ ಅಕುಶಲ ಭಾವನೆಗಳು ಕ್ಷೀಣಿಸುತ್ತವೆ. ಕುಶಲ ಭಾವನೆಗಳು ಬೆಳೆಯುತ್ತವೆ’ ಎಂಬುದು ಗೊತ್ತಾದಾಗ ಅದನ್ನು ಸಾಧಿಸಬೇಕಾದದ್ದು ಎಂದು ತಿಳಿಯಬೇಕು. ಹೀಗೆ ಅನ್ವೇಷಣೆಯ ವಿಧಗಳು ಮನಸ್ಸಿನಲ್ಲುಂಟುಮಾಡುವ ಭಾವನೆಗಳನ್ನೇ ಅವಲಂಬಿಸಿವೆ. ದೇವೇಂದ್ರ, ಈ ಮಾರ್ಗದಲ್ಲಿ ಹೋಗುತ್ತಿರುವ ಭಿಕ್ಷುವು ಪಾತಿಮೋಕ್ಖದಂತೆ ಸಂಯಮವನ್ನು ಸಾಧಿಸುವ ಹಾದಿಯಲ್ಲಿರುತ್ತಾನೆ.”</p>
<p><a class="sc" id="sc163"></a> ಹೀಗೆ ಭಗವಾನರು ಸಕ್ಕನ ಪ್ರಶ್ನೆಗೆ ವಿವರವಾದ ಉತ್ತರವನ್ನು ಹೇಳಿದರು. ಭಗವಾನರಿಂದ ಸಂತೋಷಗೊಂಡ ಸಕ್ಕನು ಭಗವಾನರ ಮಾತುಗಳನ್ನು ಆನಂದದಿಂದ ಅನುಮೋದಿಸಿದನು- “ಅದು ಸರಿ ಭಗವಾ, ಅದು ಸರಿ ಸುಗತಾ, ನನ್ನ ಸಂಶಯವು ದೂರವಾಗಿವೆ. ಭಗವಾನರ ಉತ್ತರದಿಂದ ನನ್ನಲ್ಲಿ ಯವ ಸಂಶಯವೂ ಉಳಿದಿಲ್ಲ.”</p>
<h2><a id="m6" href="#toc">ಇಂದ್ರಿಯ ಸಂಯಮ</a></h2>
<p><a class="sc" id="sc164"></a><a class="cscd" id="cs22"></a> ಹೀಗೆ ಭಗವಾನರ ಉತ್ತರದಿಂದ ಸಂತೋಷಗೊಂಡ ದೇವೇಂದ್ರನು ಮತ್ತೊಂದು ಪ್ರಶ್ನೆಯನ್ನು ಕೇಳಿದನು- “ಪೂಜ್ಯರೇ, ಇಂದ್ರಿಯಗಳ ಸಂಯಮವನ್ನು ಸಾಧಿಸಬೇಕಾದ ಹಾದಿಯಲ್ಲಿರುವ ಭಿಕ್ಷುವು ಯಾವ ಕ್ರಮವನ್ನನುಸರಿಸುತ್ತಾನೆ?”</p>
<p><a class="sc" id="sc165"></a> “ದೇವೇಂದ್ರ, ಚಕ್ಷುವಿನಿಂದ ತಿಳಿಯಬಲ್ಲ ರೂಪಗಳು ಎರಡು ಬಗೆಯದ್ದಾಗಿರುತ್ತದೆ- ಮತ್ತೆ ಮತ್ತೆ ನೋಡಬೇಕಾದ್ದು ಮತ್ತು ವಿಸರ್ಜಿಸಬೇಕಾದ್ದು. ಕಿವಿಯಿಂದ ಕೇಳಬಲ್ಲ ಶಬ್ದಗಳು ಎರಡು ಬಗೆಯದ್ದಾಗಿರುತ್ತದೆ- ಮತ್ತೆ ಮತ್ತೆ ಕೇಳಬೇಕಾದ್ದು ಮತ್ತು ವರ್ಜಿಸಬೇಕಾದ್ದು. ಮೂಗಿನಿಂದ ತಿಳಿಯಬಲ್ಲ ವಾಸನೆ ಎರಡು ಬಗೆಯದ್ದಾಗಿರುತ್ತದೆ- ಮತ್ತೆ ಮತ್ತೆ ಅನುಭವಿಸಬೇಕಾದ್ದು ಮತ್ತು ವಿಸರ್ಜಿಸಬೇಕಾದ್ದು. ಜಿಹ್ವೆಯಿಂದ ತಿಳಿಯಬಲ್ಲ ರುಚಿಗಳು ಎರಡು ಬಗೆಯದ್ದಾಗಿರುತ್ತದೆ, ಸ್ವೀಕರಿಸಬಹುದಾದದ್ದು, ವರ್ಜಿಸಬೇಕಾದ್ದು. ಕಾಯದಿಂದ ತಿಳಿಯಬಲ್ಲ ಸ್ಪರ್ಶವು ಅನುಭವಿಸಬಹುದಾದ್ದು, ವರ್ಜಿಸಬೇಕಾದ್ದು ಎಂದು ಎರಡು ವಿಧದ್ದಾಗಿರುತ್ತದೆ. ಮನೇಂದ್ರಿಯದಿಂದ ಅರಿಯುವಂಥದು ಎರಡು ವಿಧವಾಗಿರುತ್ತದೆ- ಬೆಳೆಸಬೇಕಾದದ್ದು ಮತ್ತು ವರ್ಜಿಸಬೇಕಾದದ್ದು.”</p>
<p><a class="sc" id="sc166"></a> ಇಷ್ಟನ್ನು ಕೇಳಿದ ಮೇಲೆ ದೇವೇಂದ್ರ ಸಕ್ಕನು ಭಗವಾನರನ್ನು ಕುರಿತು ಇಂತೆಂದನು- “ಭಂತೆ, ತಾವು ಸಂಕ್ಷಿಪ್ತವಾಗಿ ಹೇಳಿದುದನ್ನು ಚೆನ್ನಾಗಿ ತಿಳಿಯಬಲ್ಲೆ. ಚಕ್ಷುವಿನಿಂದ ಯಾವ ರೂಪವನ್ನು ನೋಡಬಹುದೋ ಅದು ಅಕುಶಲ ಭಾವನೆಗಳನ್ನು ಬೆಳೆಸಿ ಕುಶಲ ಭಾವನೆಗಳನ್ನು ಕ್ಷೀಣಗೊಳಿಸಿದರೆ ಅದನ್ನು ನೋಡಬಾರದು ಎಂದು ತಿಳಿಯಬೇಕು. ಚಕ್ಷುವಿನಿಂದ ರೂಪಗಳನ್ನು ನೋಡಿದಾಗ ಅಶುಭ ಭಾವನೆಗಳು ಕ್ಷೀಣಹೊಂದಿ ಕುಶಲ ಭಾವನೆಗಳು ಅಭಿವೃದ್ಧಿ ಹೊಂದಿದರೆ ಅಂಥವನ್ನು ಮತ್ತೆ ಮತ್ತೆ ನೋಡಬೇಕು ಎಂದು ತಿಳಿಯಬೇಕು. ಭಂತೆ, ಕಿವಿಯಿಂದ ಕೇಳಬಲ್ಲ ಶಬ್ದ... ಮೂಗಿನಿಂದ ತಿಳಿಯಬಹುದಾದ ವಾಸನೆ... ಜಿಹ್ವೆಯಿಂದ ಅರಿಯಬಹುದಾದ ರುಚಿ... ಕಾಯದಿಂದ ತಿಳಿಯಬಹುದಾದ ಸ್ಪರ್ಶ... ಮನಸ್ಸು ಭಾವಿಸಬಹುದಾದ ಭಾವನೆಗಳು ಅಕುಶಲವಾಗಿದ್ದಲ್ಲಿ ಅವನ್ನು ವರ್ಜಿಸಬೇಕು. ಅದು ಭಾವಿಸಬಹುದಾದ ಭಾವನೆಗಳು ಕುಶಲವಾಗಿದ್ದಲ್ಲಿ ಅವನ್ನು ಬೆಳೆಸಿಕೊಳ್ಳಬೇಕು. ಭಂತೆ, ಹೀಗೆ ಭಗವಾನರು ಸಂಕ್ಷಿಪ್ತವಾಗಿ ಹೇಳಿದುದನ್ನು ವಿಸ್ತಾರವಾಗಿ ಅರ್ಥಮಾಡಿಕೊಂಡಿದ್ದೇನೆ. ನನ್ನ ಸಂಶಯಗಳು ಪರಿಹಾರವಾಗಿವೆ. ಯಾವ ಸಂಶಯವೂ ಉಳಿದಿಲ್ಲ.”</p>
<p><a class="sc" id="sc167"></a><a class="cscd" id="cs23"></a> ದೇವೇಂದ್ರ ಸಕ್ಕನು ಭಗವಾನರು ಹೇಳಿದುದನ್ನು ಹೀಗೆ ಮನನ ಮಾಡಿ ಅವರನ್ನು ಮತ್ತೆ ಪ್ರಶ್ನಿಸಿದನು-</p>
<p><a class="sc" id="sc168"></a> “ಪೂಜ್ಯರೆ, ಎಲ್ಲ ಸಮಣ ಬ್ರಾಹ್ಮಣರೂ ಒಂದೇ ಬಗೆಯ ನಂಬಿಕೆಯನ್ನು ಹೊಂದಿರುವರೇ, ಒಂದೇ ಬಗೆಯ ಶೀಲವನ್ನು ಪಾಲಿಸುತ್ತಾರೆಯೇ, ಒಂದೇ ಗುರಿಯನ್ನು ಹೊಂದಿರುವರೆ?”</p>
<p><a class="sc" id="sc169"></a> “ದೇವೇಂದ್ರ, ಇಲ್ಲ. ಎಲ್ಲ ಸಮಣ ಬ್ರಾಹ್ಮಣರೂ ಒಂದೇ ಬಗೆಯ ನಂಬಿಕೆಯನ್ನು ಹೊಂದಿಲ್ಲ. ಒಂದೇ ಬಗೆಯ ಶೀಲವನ್ನು ಪಾಲಿಸುವುದಿಲ್ಲ. ಒಂದೇ ಗುರಿಯನ್ನು ಹೊಂದಿಲ್ಲ.”</p>
<p><a class="sc" id="sc170"></a> “ಪೂಜ್ಯರೇ, ಎಲ್ಲ ಸಮಣ ಬ್ರಾಹ್ಮಣರು ಏಕೆ ಒಂದೇ ಬಗೆಯ ನಂಬಿಕೆಯನ್ನು ಹೊಂದಿಲ್ಲ, ಒಂದೇ ಬಗೆಯ ಶೀಲವನ್ನು ಪಾಲಿಸುವುದಿಲ್ಲ, ಒಂದೇ ಗುರಿಯನ್ನು ಹೊಂದಿಲ್ಲ.”</p>
<p><a class="sc" id="sc171"></a> “ದೇವೇಂದ್ರ, ಲೋಕವು ನಾನಾಬಗೆಯ ಅನೇಕ ಧಾತುಗಳಿಂದ ಕೂಡಿದೆ. ಹೀಗೆ ವಿವಿಧ ಬಗೆಯ ಅನೇಕ ಧಾತುಗಳಿರುವಲ್ಲಿ ಕೆಲವು ಜೀವಿಗಳು ತಮ್ಮ ನಂಬಿಕೆಗಳಿಗೆ ಅಂಟಿಕೊಂಡುಬಿಡುತ್ತಾರೆ, ‘ಇದಿಷ್ಟೇ ಸತ್ಯ, ಮತ್ತೆಲ್ಲವೂ ಮೌಢ್ಯ’ ಎಂಬುದನ್ನೇ ಬೆಳೆಸಿಕೊಂಡುಬಿಡುತ್ತಾರೆ. ಈ ಕಾರಣದಿಂದ ಎಲ್ಲ ಸಮಣ ಬ್ರಾಹ್ಮಣರೂ ಒಂದೇ ನಂಬಿಕೆಯನ್ನು ಹೊಂದಿಲ್ಲ. ಒಂದೇ ಬಗೆಯ ಶೀಲವನ್ನು ಪಾಲಿಸುವುದಿಲ್ಲ ಮತ್ತು ಒಂದೇ ಬಗೆಯ ಗುರಿಯನ್ನು ಹೊಂದಿಲ್ಲ.”</p>
<p><a class="sc" id="sc172"></a> “ಪೂಜ್ಯರೇ, ಎಲ್ಲ ಸಮಣ ಬ್ರಾಹ್ಮಣರೂ ಅತ್ಯಂತ ನಿಷ್ಠರೂ ಅತ್ಯಂತ ಮೈತ್ರಿ ಸ್ವಭಾವದವರೂ ಅತಿ ಪರಿಶುದ್ಧ ಬ್ರಹ್ಮಚಾರಿಗಳೂ ಅತ್ಯುತ್ತಮ ಗುರಿಯುಳ್ಳವರೂ ಆಗಿದ್ದಾರೆಯೇ?” “ಇಲ್ಲ ದೇವೇಂದ್ರ.”</p>
<p><a class="sc" id="sc173"></a> “ಪೂಜ್ಯರೇ, ಏತಕ್ಕೆ ಅವರು ಆಗಿಲ್ಲ.”</p>
<p><a class="sc" id="sc174"></a> “ದೇವೇಂದ್ರ, ಯಾವ ಭಿಕ್ಷುಗಳು ತಣ್ಹಾದಿಂದ ಸಂಪೂರ್ಣವಾಗಿ ವಿಮುಕ್ತರಾಗಿರುವರೋ ಅವರು ಅತ್ಯಂತ ನಿಷ್ಠರೂ ಅತ್ಯಂತ ಮೈತ್ರಿ ಸ್ವಭಾವದವರೂ ಅತಿ ಪರಿಶುದ್ಧ ಬ್ರಹ್ಮಚಾರಿಗಳೂ ಅತ್ಯುತ್ತಮ ಗುರಿಯುಳ್ಳವರೂ ಆಗಬಲ್ಲರು. (ಎಲ್ಲ ಸಮಣ ಬ್ರಾಹ್ಮಣರೂ ತಣ್ಹಾದಿಂದ ವಿಮುಕ್ತರಾಗಿಲ್ಲ). ಆದುದರಿಂದ ಎಲ್ಲ ಸಮಣ ಬ್ರಾಹ್ಮಣರೂ ಅತ್ಯಂತ ನಿಷ್ಠರೂ ಅತ್ಯಂತ ಮೈತ್ರಿ ಸ್ವಭಾವದವರೂ ಅತಿ ಪರಿಶುದ್ಧ ಬ್ರಹ್ಮಚಾರಿಗಳೂ ಅತ್ಯುತ್ತಮ ಗುರಿಯುಳ್ಳವರೂ ಆಗಿಲ್ಲ.”</p>
<p><a class="sc" id="sc175"></a> ಹೀಗೆ ಭಗವಾನರು ಸಕ್ಕನ ಪ್ರಶ್ನೆಗೆ ವಿವರವಾದ ಉತ್ತರವನ್ನು ಕೊಟ್ಟರು. ಭಗವಾನರ ಮಾತುಗಳಿಂದ ಸಂತೋಷಗೊಂಡ ದೇವೇಂದ್ರ ಸಕ್ಕನು ಆನಂದದಿಂದ ಅವರ ಮಾತುಗಳನ್ನು ಅನುಮೋದಿಸಿದನು, “ಅದು ಸರಿ ಭಗವಾ, ಅದು ಸರಿ, ಸುಗತ ನಿಮ್ಮ ಉತ್ತರದಿಂದ ನನ್ನ ಶಂಕೆಯು ಪರಿಹಾರವಾಯಿತು. ಯಾವ ಶಂಕೆಯೂ ನನ್ನಲ್ಲಿ ಉಳಿದಿಲ್ಲ.”</p>
<p><a class="sc" id="sc176"></a><a class="cscd" id="cs24"></a> ಹೀಗೆ ದೇವೇಂದ್ರ ಸಕ್ಕನು ಭಗವಾನರ ಮಾತುಗಳಿಂದ ಸಂತೋಷಗೊಂಡವನಗಿ ಆನಂದದಿಂದ ಅವರ ಮಾತುಗಳನ್ನು ಅನುಮೋದಿಸಿ ಅವರನ್ನು ಕುರಿತು ಇಂತೆಂದರು-</p>
<p><a class="sc" id="sc177"></a> “ರಾಗವೇ ಒಂದು ರೋಗ, ಅದೊಂದು ವ್ರಣ. ಅದೊಂದು ಅಲಗು, ರಾಗವು ಮನುಷ್ಯನನ್ನು ಭವಕ್ಕೆ ಎಳೆದೊಯ್ಯುತ್ತದೆ. ಆದುದರಿಂದ ಮನುಷ್ಯನು ಮೇಲಕ್ಕೇರಿ ಕೆಳಕ್ಕೆ ಬೀಳುತ್ತಾನೆ. ಭಂತೆ, ಇತರ ಸಮಣ ಬ್ರಾಹ್ಮಣರು ಈ ಪ್ರಶ್ನೆಗಳನ್ನು ಕೇಳಲು ಅವಕಾಶವನ್ನು ಕೊಡಲಿಲ್ಲ. ನನಗೆ ಭಗವಾನರು ಎಲ್ಲವನ್ನೂ ವಿವರಿಸಿದ್ದಾರೆ. ನನಗೆ ಬಹುಕಾಲದಿಂದಿದ್ದ ಸಂಶಯ ಭ್ರಮೆಗಳು ಭಗವಾನರಿಂದ ತೊಲಗಿಹೋಗಿವೆ.”</p>
<p><a class="sc" id="sc178"></a> “ದೇವೇಂದ್ರ, ಇದೇ ಪ್ರಶ್ನೆಗಳನ್ನು ಇತರ ಸಮಣ ಬ್ರಾಹ್ಮಣರನ್ನು ಕೇಳಿದ್ದೀಯ ಎಂಬುದು ನಿಜವೇ?”</p>
<p><a class="sc" id="sc179"></a> “ಭಂತೆ, ಇದೇ ಪ್ರಶ್ನೆಗಳನ್ನು ಬೇರೆ ಸಮಣ ಬ್ರಾಹ್ಮಣರನ್ನೂ ಕೇಳಿದೆ.”</p>
<p><a class="sc" id="sc180"></a> “ಅವರು ಹೇಗೆ ಉತ್ತರಿಸಿದರು? ದೇವೇಂದ್ರ, ಸಾಧ್ಯವಾದರೆ ತಿಳಿಸು.”</p>
<p><a class="sc" id="sc181"></a> “ಭಗವಾನರು ಅಥವಾ ಅವರಂಥವರೂ ಇರುವಾಗ ನನಗೆ ಸಾಧ್ಯವಿದ್ದೇ ಇರುತ್ತದೆ.”</p>
<p><a class="sc" id="sc182"></a> “ದೇವೇಂದ್ರ, ಹಾಗಾದರೆ ಹೇಳು.”</p>
<p><a class="sc" id="sc183"></a> “ಭಂತೆ, ಜನರೇ ಇಲ್ಲದ ಅರಣ್ಯದಲ್ಲಿ ಏಕಾಂತರಾಗಿ ವಾಸಿಸುವವರನ್ನು ಸಮಣ ಬ್ರಾಹ್ಮಣರೆಂದು ಭಾವಿಸಿ ಅವರ ಬಳಿಗೆ ಹೋಗಿ ಅವರಿಗೆ ಇದೇ ಪ್ರಶ್ನೆಗಳನ್ನು ಹಾಕಿದೆ. ಅವರಿಗೆ ನನ್ನ ಪ್ರಶ್ನೆಗಳಿಗೆ ಉತ್ತರ ಹೇಳಲು ಸಾಧ್ಯವಾಗಲಿಲ್ಲ. ಆದರೆ ಪ್ರತಿಯಾಗಿ ‘ಆಯುಷ್ಮಂತ, ನಿನ್ನ ಹೆಸರೇನು?’ ಎಂದು ಕೇಳಿದರು. ಅದಕ್ಕೆ ನಾನು ಹೀಗೆ ಉತ್ತರಿಸಿದೆ- ‘ಪೂಜ್ಯರೆ, ನಾನು ದೇವೇಂದ್ರನಾದ ಸಕ್ಕ’. ನನ್ನನ್ನು ಅವರು ಮತ್ತೆ ಹೀಗೆ ಕೇಳಿದರು- ‘ಆಯುಷ್ಮಂತ, ಯಾವ ಕಾರ್ಯಕ್ಕಾಗಿ ಇಲ್ಲಿಗೆ ಬಂದೆ?’ ಇದಕ್ಕೆ ನನಗೆ ತಿಳಿದಿರುವಷ್ಟು ಧಮ್ಮವನ್ನು ಅವರಿಗೆ ಬೋಧಿಸಿದೆ. ಅವರು ಇಷ್ಟರಿಂದಲೇ ಸಂತೋಷಪಟ್ಟರು. ‘ದೇವೇಂದ್ರ ಸಕ್ಕನು ನಮಗೆ ಕಾಣಿಸಿಕೊಂಡನು. ನಾವು ಕೇಳಿದುದಕ್ಕೆ ಅವನು ಸರಿಯಾದ ಉತ್ತರ ಕೊಟ್ಟನು’ ಎಂದುಕೊಂಡರು. ಅವರೇ ನನಗೆ ಶಿಷ್ಯರಾಗಿ ಹೋದರು. ನಾನು ಅವರಿಗೆ ಶಿಷ್ಯನಾಗಲಿಲ್ಲ. ಆದರೆ ನಾನು ಭಗವಾನರಿಗೆ ಶಿಷ್ಯನಾಗಿ ಮತ್ತೊಮ್ಮೆ ನೀಚ ಜನ್ಮಕ್ಕೆ ಬೀಳದ ಸೋತಾಪನ್ನನಾಗಿ ಸಂಬೋಧಿಯನ್ನು ಸಾಧಿಸುವವನಾಗಿದ್ದೇನೆ.”</p>
<h2><a id="m7" href="#toc">ಒಳ್ಳೆಯ ಮನಸ್ಸಿನಿಂದಾಗುವ ಲಾಭಗಳು</a></h2>
<p><a class="sc" id="sc184"></a><a class="cscd" id="cs25"></a> “ದೇವೇಂದ್ರ, ಹಿಂದೆಂದಾದರೂ ಈಗ ಪಡುತ್ತಿರುವ ಸುಖ ಸಂತೋಷಗಳು ನಿನಗೆ ಆಗಿವೆಯೇ?”</p>
<p><a class="sc" id="sc185"></a> “ಭಂತೆ, ಹಿಂದೆ ಸುಖ-ಸಂತೋಷಗಳನ್ನು ಪಟ್ಟಿದ್ದೇನೆ.”</p>
<p><a class="sc" id="sc186"></a> “ದೇವೇಂದ್ರ, ಹಿಂದೆ ನೀನು ಪಡೆದ ಇಂಥವೇ ಸುಖ-ಸಂತೋಷಗಳು ಹೇಗಿದ್ದವು?”</p>
<p><a class="sc" id="sc187"></a> “ಹಿಂದೊಮ್ಮೆ ದೇವತೆಗಳಿಗೂ, ಅಸುರರಿಗೂ ಸಂಗ್ರಾಮ ನಡೆಯಿತು. ಆ ಸಂಗ್ರಾಮದಲ್ಲಿ ದೇವತೆಗಳು ಜಯ ಪಡೆದರು. ಅಸುರರು ಸೋತು ಹೋದರು. ಆ ಸಂಗ್ರಾಮದಲ್ಲಿ ವಿಜಯಿಯಾದ ನನಗೆ ಹೀಗೆನ್ನಿಸಿತು- ‘ದೇವತೆಗಳಿಗಿರುವ ದಿವ್ಯಬಲ ಅಸುರರಿಗಿರುವ ಬಲಗಳೆರಡೂ ದೇವತೆಗಳಿಗೇ ದೊರೆಯಿತು. ಹೀಗೆ ಸುಖ-ಸಂತೋಷಗಳು ನನಗಾದುವು. ಆದರೆ ಸುಖ-ಸಂತೋಷಗಳು ಪರರದಂಡನೆ ಮತ್ತು ಶಸ್ತ್ರ ಪ್ರಯೋಗದ ಫಲವಾಗಿದ್ದವು. ಇವು ಲೋಕದ ಮೇಲಿನ ಆಸೆಯನ್ನು ತೊರೆಯುವ ಮಾರ್ಗಕ್ಕಾಗಲೀ, ವೈರಾಗ್ಯವನ್ನು ಪಡೆಯುವ ದಾರಿಗಾಗಲೀ, ದುಃಖ ನಿರೋಧ ಮಾರ್ಗಕ್ಕಾಗಲೀ, ಶಾಂತಿ ಅಭಿಜ್ಞಾ ಸಂಬೋಧಿ ನಿಬ್ಬಾನಗಳನ್ನು ಪಡೆಯುವ ದಾರಿಗಾಗಲೀ ಕೊಂಡೊಯ್ಯಲಾರ ದವಾಗಿದ್ದವು. ಆದರೆ ಭಗವಾನರ ಈ ಧಮ್ಮವನ್ನು ಕೇಳಿ ಪಡೆದ ಸುಖ-ಸಂತೋಷಗಳಲ್ಲಿ ದಂಡನೆ ಮತ್ತು ಶಸ್ತ್ರ ಪ್ರಯೋಗಗಳಿಲ್ಲ. ಲೋಕದ ಮೇಲಿನ ಆಸೆಯನ್ನು ತೊರೆಯುವುದಕ್ಕೆ ವೈರಾಗ್ಯವನ್ನು ಪಡೆಯುವುದಕ್ಕೆ ದುಃಖವನ್ನು ನಿರೋಧಿಸುವುದಕ್ಕೆ ಶಾಂತಿ ಅಭಿಜ್ಞಾ ಸಂಬೋಧಿ ನಿಬ್ಬಾನಗಳನ್ನು ಗಳಿಸುವುದಕ್ಕೆ ಅನುಕೂಲವಾಗಿದೆ.”</p>
<p><a class="sc" id="sc188"></a><a class="cscd" id="cs26"></a> “ದೇವೇಂದ್ರ, ಈ ಸುಖ ಸಂತೋಷಗಳನ್ನು ವಿವರಿಸುವಾಗ ನಿನ್ನ ಮನಸ್ಸಿನಲ್ಲಿ ಏನಿರುತ್ತವೆ?”</p>
<p><a class="sc" id="sc189"></a> “ಭಂತೆ, ಈ ಸುಖ-ಸಂತೋಷಗಳನ್ನು ವಿವರಿಸುವಾಗ ಆರು ಅರಿವುಗಳು ನನ್ನ ಮನಸ್ಸಿನಲ್ಲಿರುತ್ತವೆ.</p>
<p><a class="sc" id="sc190"></a> ‘ದೇವತೆಯಾಗಿರ್ಪ ನಾನು ಮತ್ತೊಮ್ಮೆ</p>
<p><a class="sc" id="sc191"></a> ಸುಜನ್ಮ ಪಡೆಯುವೆನು ಗುರುವೆ</p>
<p><a class="sc" id="sc192"></a> “ಭಂತೆ, ಇದು ನನ್ನ ಮನಸ್ಸಿನೊಳಿರುವ ಮೊದಲನೆಯ ಅರಿವು.</p>
<p><a class="sc" id="sc193"></a> ‘ದೇವಕಾಯವನು ನಾ ತೊರೆದ ಮೇಲೆ</p>
<p><a class="sc" id="sc194"></a> ಮನುಜಲೋಕದಲಂತು ನಾ ಜನಿಸಲಾರೆ</p>
<p><a class="sc" id="sc195"></a> ಉತ್ತಮ ಲೋಕದಳಗಾಗುವುದು ನನ್ನ ಜನ್ಮ</p>
<p><a class="sc" id="sc196"></a> “ಭಂತೆ, ಇದು ನನ್ನ ಮನಸ್ಸಿನೊಳಿರುವ ಎರಡನೆಯ ಅರಿವು.</p>
<p><a class="sc" id="sc197"></a> “ಪಞ್ಞಾವನು ನಾ ಪಡೆವೆ</p>
<p><a class="sc" id="sc198"></a> ಬುದ್ಧಶಾಸನದೊಳೆ ರಮಿಪೆ</p>
<p><a class="sc" id="sc199"></a> ನ್ಯಾಯದಲಿ ನಾ ನಡೆದು</p>
<p><a class="sc" id="sc200"></a> ಎಚ್ಚರದೊಳಿರುವೆ ಶಾಂತಚಿತ್ತದಲಿ</p>
<p><a class="sc" id="sc201"></a> “ಭಂತೆ, ಇದು ನನ್ನ ಮನಸ್ಸಿನೊಳಿರುವ ಮೂರನೆಯ ಅರಿವು.</p>
<p><a class="sc" id="sc202"></a> ‘ನ್ಯಾಯಮಾರ್ಗದೊಳ್ ನಡೆದು ಸಂಬೋಧಿಯನು ಗಳಿಸಿ</p>
<p><a class="sc" id="sc203"></a> ಸುಜ್ಞಾನದೊಳು ಮುಳುಗಿ ಅಂತ್ಯ ಗುರಿಯನು ಸೇರುವೆ</p>
<p><a class="sc" id="sc204"></a> “ಇದು ನನ್ನ ಮನಸ್ಸಿನೊಳಿರುವ ನಾಲ್ಕನೆಯ ಅರಿವು.</p>
<p><a class="sc" id="sc205"></a> ‘ಮನುಜ ಕಾಯವ ತ್ಯಜಿಸಿ ಮನುಜ ಲೋಕವ ತೊರೆದು</p>
<p><a class="sc" id="sc206"></a> ಮತ್ತೊಮ್ಮೆ ದೇವನಾಗುವೆ ನಾನು ಉತ್ತಮವಾಗಿರ್ಪ ದೇವಲೋಕದೊಳು</p>
<p><a class="sc" id="sc207"></a> “ಇದು ಭಂತೆ, ನನ್ನ ಮನಸ್ಸಿನೊಳಿರುವ ಐದನೆಯ ಅರಿವು.</p>
<p><a class="sc" id="sc208"></a> ‘ಯಶೋವಂತರಾಗಿರ್ಪ ದೇವತೆಗಳತಿ ಶ್ರೇಷ್ಠರಾಗಿಹರು, ಸಮರಿಲ್ಲರವರ್ಗೆ</p>
<p><a class="sc" id="sc209"></a> ಅಂತಿಮ ನಿವಾಸವದು ಎನಗೆ ಉತ್ಕೃಷ್ಟವಿಲ್ಲವು ಅದಕೆ ಇತರ ತಾಣಗಳು;</p>
<p><a class="sc" id="sc210"></a> “ಭಂತೆ, ಇದು ನನ್ನ ಮನಸ್ಸಿನೊಳಿರುವ ಅರನೇ ಅರಿವು.</p>
<p><a class="sc" id="sc211"></a> “ಭಂತೆ, ಸುಖ-ಸಂತೋಷಗಳನ್ನು ವಿವರಿಸುವಾಗ ಇರುವ ಆರು ಅರಿವುಗಳು ಇವೇ-</p>
<p><a class="sc" id="sc212"></a><a class="cscd" id="cs27"></a> ‘ಬಯಕೆಗಳ ಪಡೆಯದೆಯೆ</p>
<p><a class="sc" id="sc213"></a> ಶಂಕೆ ಭ್ರಾಂತಿಗಳಿಗಾಗರಮಾಗಿ</p>
<p><a class="sc" id="sc214"></a> ಬಹುಕಾಲ ತಡುಕುತಲಿದ್ದೆ</p>
<p><a class="sc" id="sc215"></a> ಇಂದು ದೊರಕಿದ ಅರಹಂತ ತಥಾಗತನ ;</p>
<p><a class="sc" id="sc216"></a> ‘ಏಕಾಕಿಯಾಗಿರ್ಪ ಸಮಣರೆಲ್ಲರು</p>
<p><a class="sc" id="sc217"></a> ಸಂಬುದ್ಧರಾಗಿಹರೆಂಬಜ್ಞಾನದೊಳು ಮುಳುಗಿದ್ದೆ</p>
<p><a class="sc" id="sc218"></a> ತಿಳಿಯದೆಯೆ ಅವರ ಬಳಿ ಸಾರ್ದೆ</p>
<p><a class="sc" id="sc219"></a> ‘ಎನಿತು ಆರಾಧನೆ, ಎನಿತು ಸೋಲುಗಳು !</p>
<p><a class="sc" id="sc220"></a> ಆರು ತಿಳಿಸಲಿಲ್ಲವು ದಿಟವ, ಒಯ್ಯಲಿಲ್ಲವು ಪಥಕೆ;</p>
<p><a class="sc" id="sc221"></a> ‘ನಾನು ದೇವೇಂದ್ರನೆಂಬುದ ತಿಳಿದ</p>
<p><a class="sc" id="sc222"></a> ಸಮಣರಿಗಾಯಿತಚ್ಚರಿಯು</p>
<p><a class="sc" id="sc223"></a> ಕೇಳಿದರು ಆತುರದಿ ಏನು ತಿಳಿಯಲು ಬಂದೆ?;</p>
<p><a class="sc" id="sc224"></a> ‘ಧಮ್ಮವನು ಬೋಧಿಸಿದೆ ನನಗೆ ತಿಳಿದವೊಲು</p>
<p><a class="sc" id="sc225"></a> ಸಂತೃಪ್ತರಾದರು ಅವರು ವಾಸವನ ಕಂಡಂತೆ;</p>
<p><a class="sc" id="sc226"></a> ‘ಬುದ್ಧನನು ನೋಡಿದೆ, ಜನರೆ</p>
<p><a class="sc" id="sc227"></a> ಮಾಯವಾಯಿತು ಭ್ರಮೆರಾಶೆ</p>
<p><a class="sc" id="sc228"></a> ಭಯವು ಅಳಿಯಿತು ಭರದಿ</p>
<p><a class="sc" id="sc229"></a> ಸಂಬುದ್ಧನನು ಪಾಸಿಸುವ ಒಲ್ಲೆಯೆನಬೇಡಿ</p>
<p><a class="sc" id="sc230"></a> ‘ತಣ್ಹವನು ಛೇದನಗೊಳಿಸಿ</p>
<p><a class="sc" id="sc231"></a> ಶ್ರೇಷ್ಠತಮನಾಗಿಹನು ಬುದ್ಧ ಮಹಾಮುನಿಯು</p>
<p><a class="sc" id="sc232"></a> ಮಹಾವೀರನು ಅವನು, ಅತೃಪ್ತ ಬಂಧುವಾಗಿಹನು</p>
<p><a class="sc" id="sc233"></a> ‘ಬ್ರಹ್ಮನನೆ ವಂದಿಪರು ದೇವತೆಗಳತಿಶಯದಿ</p>
<p><a class="sc" id="sc234"></a> ನಾವಲ್ಲಿ ವಂದಿಪೆವು ಬಳಿಯಿರುವ ನಿಮಗೆ</p>
<p><a class="sc" id="sc235"></a> ಸಂಬುದ್ಧರು ನೀವು ಉಪಮಗತೀರೈ</p>
<p><a class="sc" id="sc236"></a> ದೇವಲೋಕದೊಳಿಲ್ಲ ಈ ತೆರನ ಮನುಜ”</p>
<p><a class="sc" id="sc237"></a><a class="cscd" id="cs28"></a> ಆನಂತರ ದೇವೇಂದ್ರ ಸಕ್ಕನು ಪಂಚಸಿಖ ಗಂಧರ್ವ ಪುತ್ರನಿಗೆ ಇಂತೆಂದನು- “ವತ್ಸ ಪಂಚಸಿಖ, ನಿನ್ನಿಂದ ಬಹು ಉಪಕಾರವಾಯಿತು. ಭಗವಾನರು ಪ್ರಸನ್ನರಾಗುವಂತೆ ಮಾಡಿ, ಆಮೇಲೆ ನಾವೆಲ್ಲ ಸಮ್ಮಾಸಂಬುದ್ಧರ ಬಳಿಗೆ ಹೋಗಲು ನೆರವಾದವನು ನೀನು. ನಾನು ತಂದೆಯ ಸ್ಥಾನದಲ್ಲಿ ನಿಲ್ಲುತ್ತೇನೆ. ನೀನು ಗಂಧರ್ವ ರಾಜನಾಗು. ಮಂಗಳೆಯಾದ ಸೂರಿಯವಚ್ಛಸಿಯನ್ನು ನಿನಗೆ ಕೊಡುತ್ತೇನೆ, ಅವಳಿಗಾಗಿ ನೀನು ಹಾತೊರೆಯುತ್ತಿರುವೆ.”</p>
<p><a class="sc" id="sc238"></a> ಆಮೇಲೆ ದೇವೇಂದ್ರ ಸಕ್ಕನು ನೆಲವನ್ನು ಮುಟ್ಟಿ ಮೂರುಸಾರಿ ಈ ಉದಾನವನ್ನು ಹೇಳಿದನು.</p>
<p><a class="sc" id="sc239"></a> “ನಮೋ ತಸ್ಸ ಭಗವತೋ ಅರಹತೋ ಸಮ್ಮಾಸಂಬುಧಸ್ಸ.”</p>
<p><a class="sc" id="sc240"></a> (ಭಗವಂತನೂ ಅರಹಂತನೂ ಆದ ಸಮ್ಮಾಸಂಬುದ್ಧನಿಗೆ ನಮಸ್ಕಾರ)</p>
<p><a class="sc" id="sc241"></a> ಹೀಗೆ ವಿವರಿಸುತ್ತಿದ್ದ ದೇವೇಂದ್ರನಾದ ಸಕ್ಕನಿಗೆ ಅತಿ ಪರಿಶುದ್ಧವಾದ ಧಮ್ಮ ಚಕ್ಷುವು ಉದಿಸಿತು- ‘ಉದಿಸುವವೆಲ್ಲಕ್ಕೂ ನಿರೋಧವಿದ್ದೇ ಇದೆ’. ಎಂಬತ್ತು ಸಾವಿರ ಇತರ ದೇವತೆಗಳಿಗೆಲ್ಲಾ ದೇವೇಂದ್ರ ಸಕ್ಕನ ಪ್ರಶ್ನೆಗಳ ದೆಸೆಯಿಂದ ಭಗವಾನರ ವಿವರಣೆಯು ತಿಳಿಯಿತು. ಆದುದರಿಂದ ಈ ವಿವರಣೆಯು ‘ಸಕ್ಕನ ಪ್ರಶ್ನೆ ಸುತ್ತ’ ವೆಂದೇ ಹೆಸರುಗೊಂಡಿದೆ.</p>
<p class='endsutta'>ಇಲ್ಲಿಗೆ ಸಕ್ಕಪ್ರಶ್ನೆ ಎಂಟನೇ ಸುತ್ತ ಮುಗಿಯಿತು.</p>
<footer>
<p>First published in <cite class='book' translate='no'>Kannada Tipitaka Granthamale - Digha Nikaya</cite> (Bhagavan Buddha Theravada Buddhist University, <span class='publication-date'>2012</span>)</p>
<p>Translated from the Pali by <span class='author'>H.V. Srirangaraj</span>.</p>
<p>ಅನುವಾದಕ: ಎಚ್. ವಿ. ಶ್ರೀರಂಗರಾಜ್</p>
<p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
<address>ಪ್ರಕಾಶನ ವಿಭಾಗ<br>
ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
ಬುದ್ಧ ವಚನ ಟ್ರಸ್ಟ್<br>
ಮಹಾ ಬೋಧಿ ಸೊಸೈಟಿ<br>
14, ಕಾಳಿದಾಸ ಮಾರ್ಗ<br>
ಗಾಂಧಿನಗರ, ಬೆಂಗಳೂರು-560 009<br>
ದೂರವಾಣಿ : 080-22250684<br>
ಫ್ಯಾಕ್ಸ್ : 080-22264438<br></address>
<p>Email: books@mahabodhi.info</p>
<p><a href='http://www.mahabodhi.info'>www.mahabodhi.info</a></p>
<p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
<p>Permission to publish was kindly granted by Bhikkhu Ananda</p>
<p>Digital files provided by Aneesh Bodh</p>
<p>Prepared for SuttaCentral by <span class='editor'>Venugopal N.V.</span>.</p>
</footer>
</article>
</body>
</html>
