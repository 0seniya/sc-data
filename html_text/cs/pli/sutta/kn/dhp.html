<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Štěpán Chromovský'>
</head>
<body>
<article id='dhp' lang='cs'>
<header>
<ul>
<li class='division'>Khuddaka-nikája</li>
<li class='subdivision'>Dhammapada</li>
</ul>
<h1>Slova Učení</h1>
</header>
<h2>1. Díl: Dvojice</h2>
<blockquote class='gatha'>
<p><a class='ref sc' id='sc1' href='#sc1' data-uid='dhp1'>SC 1</a>mysl je předchůdcem stavů,<br>
mysl je základem, mysl je tvůrcem,<br>
s myslí znečištěnou [zkaženou]<br>
kdo hovoří, kdo jedná,<br>
toho strast následuje<br>
jako kolo nohu tažného zvířete</p>
<p><a class='ref sc' id='sc2' href='#sc2' data-uid='dhp2'>SC 2</a>mysl je předchůdcem stavů,<br>
mysl je základem, mysl je tvůrcem,<br>
s myslí čistou [povznešenou]<br>
kdo hovoří, kdo jedná,<br>
toho štěstí následuje<br>
jako věrný stín</p>
<p><a class='ref sc' id='sc3' href='#sc3' data-uid='dhp3'>SC 3</a>„zhanil mě, zbil mě,<br>
přepadl mě a oloupil mě“ -<br>
u těch, kdo na tom prodlévají,<br>
jejich zášť se neutiší</p>
<p><a class='ref sc' id='sc4' href='#sc4' data-uid='dhp4'>SC 4</a>„zhanil mě, zbil mě,<br>
přepadl mě a oloupil mě“ -<br>
u těch, kdo na tom neprodlévají,<br>
jejich zášť se utiší</p>
<p><a class='ref sc' id='sc5' href='#sc5' data-uid='dhp5'>SC 5</a>nikoli nenávistí se nenávist<br>
kdy zde utiší,<br>
jen beznenávistností se utiší,<br>
takový je věčný stav věcí [zákon]</p>
<p><a class='ref sc' id='sc6' href='#sc6' data-uid='dhp6'>SC 6</a>mnozí nevědí,<br>
že jednou musíme zemřít,<br>
avšak ti, kdo to vědí,<br>
utiší své spory</p>
<p><a class='ref sc' id='sc7' href='#sc7' data-uid='dhp7'>SC 7</a>[tělesnou] krásu nazíraje, kdo prodlévá,<br>
své smysly nekontroluje,<br>
v jídle je nemírný,<br>
líný a ochablý,<br>
toho zkosí Mára,<br>
jako vítr slabý strom</p>
<p><a class='ref sc' id='sc8' href='#sc8' data-uid='dhp8'>SC 8</a>[tělesnou] odpornost nazíraje, kdo prodlévá,<br>
své smysly dobře kontroluje,<br>
v jídle je umírněný,<br>
obdařen důvěrou a energický,<br>
toho nezkosí Mára,<br>
jako vítr kamennou skálu</p>
<p><a class='ref sc' id='sc9' href='#sc9' data-uid='dhp9'>SC 9</a>kdo není zbaven mentálních nečistot a z oranžového roucha<br>
oděv si oblékne,<br>
postrádaje sebekontrolu a opravdovost,<br>
ten si nezasluhuje oranžové roucho</p>
<p><a class='ref sc' id='sc10' href='#sc10' data-uid='dhp10'>SC 10</a>kdo však, byť není v oranžovém rouchu,<br>
je ctnostný a dobře soustředěný,<br>
obdařený sebekontrolou a opravdovostí,<br>
ten si zasluhuje oranžové roucho</p>
<p><a class='ref sc' id='sc11' href='#sc11' data-uid='dhp11'>SC 11</a>ti, kdo nepodstatné považují za podstatné<br>
a podstatné vidí jako nepodstatné,<br>
ti k podstatě nedojdou,<br>
zastávajíce oblast špatného myšlení</p>
<p><a class='ref sc' id='sc12' href='#sc12' data-uid='dhp12'>SC 12</a>ale ti, kdo podstatné jakožto podstatné rozpoznají<br>
a nepodstatné jakožto nepodstatné,<br>
ti k podstatě dojdou,<br>
zastávajíce oblast správného myšlení</p>
<p><a class='ref sc' id='sc13' href='#sc13' data-uid='dhp13'>SC 13</a>jako do domu špatně pokrytého<br>
déšť pronikne,<br>
tak do nerozvinuté mysli<br>
vášeň pronikne</p>
<p><a class='ref sc' id='sc14' href='#sc14' data-uid='dhp14'>SC 14</a>jako do domu dobře pokrytého<br>
déšť nepronikne,<br>
tak do dobře rozvinuté mysli<br>
vášeň nepronikne</p>
<p><a class='ref sc' id='sc15' href='#sc15' data-uid='dhp15'>SC 15</a>v tomto světě se trápí, na onom světě se trápí,<br>
kdo koná zlo, v obou světech se trápí,<br>
trápí se a trpí,<br>
když obzírá své nečisté konání</p>
<p><a class='ref sc' id='sc16' href='#sc16' data-uid='dhp16'>SC 16</a>v tomto světě se raduje, na onom světě se raduje,<br>
kdo koná dobro, v obou světech se raduje,<br>
raduje se a těší se,<br>
když obzírá své očištěné konání</p>
<p><a class='ref sc' id='sc17' href='#sc17' data-uid='dhp17'>SC 17</a>v tomto světě je trýzněn, na onom světě je trýzněn,<br>
kdo koná zlo, v obou světech je trýzněn,<br>
při pomyšlení: ‚konal jsem zlo‘ je trýzněn<br>
a ještě více je trýzněn, když dojde do strastného stavu bytí</p>
<p><a class='ref sc' id='sc18' href='#sc18' data-uid='dhp18'>SC 18</a>v tomto světě je potěšen, na onom světě je potěšen,<br>
kdo koná dobro [zásluhy], v obou světech je potěšen,<br>
při pomyšlení: ‚konal jsem dobro [zásluhy]‘ je potěšen<br>
a ještě více je potěšen, když dojde do šťastného stavu bytí</p>
<p><a class='ref sc' id='sc19' href='#sc19' data-uid='dhp19'>SC 19</a>i když mnoho posvátné texty cituje,<br>
ale nekoná podle toho—nedbalý člověk,<br>
jako pastýř sčítající krávy, jež patří jiným,<br>
ten nemá podíl na asketickém životě</p>
<p><a class='ref sc' id='sc20' href='#sc20' data-uid='dhp20'>SC 20</a>i když málo posvátné texty cituje,<br>
ale následuje Dhammu a jedná v souladu s Dhammou,<br>
vášeň a nenávist odvrhl, i zaslepenost,<br>
jasně chápající, se správně osvobozenou myslí,<br>
nelpí na tomto ani na onom světě,<br>
ten má podíl na asketickém životě</p>
</blockquote>
<h2>2. Díl: Dbalost</h2>
<blockquote class='gatha'>
<p><a class='ref sc' id='sc21' href='#sc21' data-uid='dhp21'>SC 21</a>dbalost je cesta k bezsmrtnosti,<br>
nedbalost je cesta ke smrti,<br>
dbalí neumírají,<br>
ale nedbalci jsou již jakoby mrtví</p>
<p><a class='ref sc' id='sc22' href='#sc22' data-uid='dhp22'>SC 22</a>tento rozdíl když pochopili,<br>
dbalí mudrcové,<br>
dbalostí se těší,<br>
v oblasti ušlechtilých se radují</p>
<p><a class='ref sc' id='sc23' href='#sc23' data-uid='dhp23'>SC 23</a>ti v meditačním pohroužení setrvávající,<br>
stále s vytrvalým úsilím,<br>
tito mudrci dosáhnou odpoutání,<br>
nepřekonatelného vyproštění z jha</p>
<p><a class='ref sc' id='sc24' href='#sc24' data-uid='dhp24'>SC 24</a>kdo je snaživý a má uvědomění,<br>
čistých činů uvážlivý vykonavatel,<br>
v kázni a v Dhammě žijící,<br>
tomuto dbalému sláva narůstá</p>
<p><a class='ref sc' id='sc25' href='#sc25' data-uid='dhp25'>SC 25</a>snaživostí a dbalostí,<br>
sebekázní a sebeovládáním<br>
ostrov si vytvoří moudrý člověk<br>
jenž žádná záplava nezatopí</p>
<p><a class='ref sc' id='sc26' href='#sc26' data-uid='dhp26'>SC 26</a>nedbalosti jsou oddaní<br>
pošetilí a hloupí lidé,<br>
svoji dbalost však moudrý člověk<br>
jako své nejlepší bohatství ochraňuje</p>
<p><a class='ref sc' id='sc27' href='#sc27' data-uid='dhp27'>SC 27</a>neoddávejte se nedbalosti<br>
ani smyslnému potěšení intimností,<br>
ten, kdo je dbalý a dlí v meditačním pohroužení<br>
dosáhne rozsáhlejší blaženosti</p>
<p><a class='ref sc' id='sc28' href='#sc28' data-uid='dhp28'>SC 28</a>nedbalost dbalostí<br>
když moudrý člověk vypudí,<br>
na věž moudrosti vystoupí,<br>
bez trápení pak na trápící se lidstvo,<br>
jako z vrcholku hory na zem,<br>
moudrý na pošetilé shlíží</p>
<p><a class='ref sc' id='sc29' href='#sc29' data-uid='dhp29'>SC 29</a>dbalý mezi nedbalci,<br>
mezi ospalci zcela bdělý,<br>
jako před slabého koně rychlý kůň,<br>
stejně tak postupuje vpřed moudrý</p>
<p><a class='ref sc' id='sc30' href='#sc30' data-uid='dhp30'>SC 30</a>dbalostí Maghavá<br>
mezi bohy prvenství došel,<br>
dbalost je chválena,<br>
nedbalost kritizována, vždy</p>
<p><a class='ref sc' id='sc31' href='#sc31' data-uid='dhp31'>SC 31</a>dbalostí se těšící mnich,<br>
na nedbalost ve strachu hledící,<br>
pouta malá i velká<br>
v sobě spálí, jako požár když postupuje</p>
<p><a class='ref sc' id='sc32' href='#sc32' data-uid='dhp32'>SC 32</a>dbalostí se těšící mnich,<br>
na nedbalost ve strachu hledící,<br>
je neschopen odpadnutí<br>
a je již v blízkosti odpoutání</p>
</blockquote>
<h2>3. Díl: Mysl</h2>
<blockquote class='gatha'>
<p><a class='ref sc' id='sc33' href='#sc33' data-uid='dhp33'>SC 33</a>těkavou a rozechvělou mysl<br>
je těžké uhlídat, těžké zvládnout,<br>
srovná ji však ten, kdo je moudrý,<br>
tak jako šípař [zbrojíř] hrot</p>
<p><a class='ref sc' id='sc34' href='#sc34' data-uid='dhp34'>SC 34</a>jako ryba na zem vyvržená,<br>
ze svého vodního útulku vytažená,<br>
tak se zmítá tato mysl,<br>
Márovo panství má-li opustit</p>
<p><a class='ref sc' id='sc35' href='#sc35' data-uid='dhp35'>SC 35</a>těžko udržitelnou a hbitou<br>
která podle libosti poletuje:<br>
tuto mysl zkrotit je dobré,<br>
zkrocená mysl přináší blaženost</p>
<p><a class='ref sc' id='sc36' href='#sc36' data-uid='dhp36'>SC 36</a>velmi těžko viditelnou a velmi jemnou<br>
která podle libosti poletuje:<br>
tuto mysl hlídat by měl moudrý,<br>
střežená mysl přináší blaženost</p>
<p><a class='ref sc' id='sc37' href='#sc37' data-uid='dhp37'>SC 37</a>v dálkách se osaměle toulající<br>
nehmotnou a v skrytu sídlící:<br>
tuto mysl kdo ukázní,<br>
osvobodí se z Márových pout</p>
<p><a class='ref sc' id='sc38' href='#sc38' data-uid='dhp38'>SC 38</a>kdo nemá ustálenou mysl,<br>
pravou Dhammu nezná<br>
a má chatrnou důvěru,<br>
moudrosti naplnění nedojde</p>
<p><a class='ref sc' id='sc39' href='#sc39' data-uid='dhp39'>SC 39</a>kdo nemá chtíčem naplněnou mysl<br>
a nemá útočnou vůli<br>
kdo dobro i zlo opustil:<br>
pro toho, bdělého, již není strachu</p>
<p><a class='ref sc' id='sc40' href='#sc40' data-uid='dhp40'>SC 40</a>jako hliněný džbán že je toto tělo, nahlédnouce,<br>
jako pevnost tuto mysl opevněte,<br>
zaútočte na Máru se zbraní moudrosti<br>
a ochraňujte bez odpočinutí, co kdo dobude</p>
<p><a class='ref sc' id='sc41' href='#sc41' data-uid='dhp41'>SC 41</a>zakrátko bude toto tělo<br>
na zemi ležet,<br>
opuštěné a bez vědomí<br>
jako neužitečný kus dřeva</p>
<p><a class='ref sc' id='sc42' href='#sc42' data-uid='dhp42'>SC 42</a>cokoli si nepřátelé mohou navzájem způsobit,<br>
nebo ti, co se vzájemně nenávidí,<br>
špatně vedená mysl<br>
ještě horší věci ti způsobí</p>
<p><a class='ref sc' id='sc43' href='#sc43' data-uid='dhp43'>SC 43</a>co ti matka ani otec nemohou způsobit,<br>
ani žádný jiný příbuzný -<br>
správně vedená mysl<br>
ještě lepší věci ti způsobí</p>
</blockquote>
<h2>4. Díl: Květiny</h2>
<blockquote class='gatha'>
<p><a class='ref sc' id='sc44' href='#sc44' data-uid='dhp44'>SC 44</a>kdo tuto zemi pronikne<br>
a tento svět smrti s jeho bohy?<br>
kdo tato slova Dhammy dobře vyložená<br>
jako odborník květinu vycítí?</p>
<p><a class='ref sc' id='sc45' href='#sc45' data-uid='dhp45'>SC 45</a>ten, kdo se cvičí, tuto zemi pronikne<br>
a tento svět smrti s jeho bohy,<br>
ten, kdo se cvičí, tato slova Dhammy dobře vyložená<br>
jako odborník květinu vycítí</p>
<p><a class='ref sc' id='sc46' href='#sc46' data-uid='dhp46'>SC 46</a>jako pěna je toto tělo—nahlédnuv,<br>
jeho povahu přeludu dokonale pochopiv,<br>
odetni Márovy květiny [rozkoší]<br>
a tam, kde tě nespatří král smrti, odejdi</p>
<p><a class='ref sc' id='sc47' href='#sc47' data-uid='dhp47'>SC 47</a>kdo jen květiny [rozkoší] sbírá,<br>
člověk s ulpívající myslí,<br>
jako na spící vesnici velká povodeň,<br>
tak na něj přijde a uchvátí ho smrt</p>
<p><a class='ref sc' id='sc48' href='#sc48' data-uid='dhp48'>SC 48</a>kdo jen květiny [rozkoší] sbírá,<br>
člověk s ulpívající myslí,<br>
nenasytný ve smyslných požitcích,<br>
toho se zmocní ukončitel životů</p>
<p><a class='ref sc' id='sc49' href='#sc49' data-uid='dhp49'>SC 49</a>jako včela z květiny,<br>
aniž by její barvě a vůni uškodila,<br>
sesbírá nektar a odletí,<br>
tak nechť mudrc prochází vesnicí</p>
<p><a class='ref sc' id='sc50' href='#sc50' data-uid='dhp50'>SC 50</a>ne na ostatních přestupky,<br>
ne na to, co ostatní vykonali nebo nevykonali,<br>
ale sám na sebe se ohlížej,<br>
co jsi vykonal nebo nevykonal</p>
<p><a class='ref sc' id='sc51' href='#sc51' data-uid='dhp51'>SC 51</a>jako nádherná květina,<br>
krásně zbarvená, ale bez vůně,<br>
taková je dobře vyslovená řeč,<br>
neplodná je pro toho, kdo podle ní nejedná</p>
<p><a class='ref sc' id='sc52' href='#sc52' data-uid='dhp52'>SC 52</a>jako nádherná květina,<br>
krásně zbarvená a vonící,<br>
taková je dobře vyslovená řeč,<br>
plodná je pro toho, kdo podle ní jedná</p>
<p><a class='ref sc' id='sc53' href='#sc53' data-uid='dhp53'>SC 53</a>jako z hromady květin<br>
lze vytvořit věnců mnoho,<br>
tak ze zrození smrtelníka<br>
vykonáno by mělo být prospěšného mnoho</p>
<p><a class='ref sc' id='sc54' href='#sc54' data-uid='dhp54'>SC 54</a>vůně květin nejde proti větru,<br>
ani vůně santalu, tagary či jasmínu,<br>
ale vůně dobrých jedinců pronikne i proti větru,<br>
jejich vůně vane všemi směry</p>
<p><a class='ref sc' id='sc55' href='#sc55' data-uid='dhp55'>SC 55</a>ať santal, tagara,<br>
lotos či jasmín,<br>
mezi těmito vůněmi<br>
vůně ctnosti je nepřekonatelná</p>
<p><a class='ref sc' id='sc56' href='#sc56' data-uid='dhp56'>SC 56</a>chabá je tato vůně<br>
tagary či santalu,<br>
avšak vůně ctnostných,<br>
která vane až k bohům, je nejvyšší</p>
<p><a class='ref sc' id='sc57' href='#sc57' data-uid='dhp57'>SC 57</a>k těm, kdo jsou obdařeni ctností,<br>
prodlévají v dbalosti<br>
a jsou osvobozeni správným poznáním,<br>
Mára nenajde stezku</p>
<p><a class='ref sc' id='sc58' href='#sc58' data-uid='dhp58'>SC 58</a>jako z hromady smetí<br>
vyhozené u silnice<br>
může vyrůst lotos,<br>
krásně vonící a mysl potěšující,</p>
<p><a class='ref sc' id='sc59' href='#sc59' data-uid='dhp59'>SC 59</a>tak v davu bytostí,<br>
zaslepených obyčejných světských lidí,<br>
vyzařuje moudrost<br>
žák dokonale Probuzeného</p>
</blockquote>
<h2>5. Díl: Pošetilý</h2>
<blockquote class='gatha'>
<p><a class='ref sc' id='sc60' href='#sc60' data-uid='dhp60'>SC 60</a>dlouhá je bdícímu noc,<br>
dlouhá je míle znavenému,<br>
dlouhý je koloběh životů pošetilcům,<br>
neznalým dobrého učení</p>
<p><a class='ref sc' id='sc61' href='#sc61' data-uid='dhp61'>SC 61</a>jestliže v životě nenajdeš<br>
někoho lepšího nebo sobě rovného,<br>
pak vytrvale žij sám,<br>
není pro tebe sdružování s pošetilými</p>
<p><a class='ref sc' id='sc62' href='#sc62' data-uid='dhp62'>SC 62</a>„ach moji synové, ach můj majetek“<br>
tak se trápí pošetilý,<br>
jenž ani sám sobě nepatří,<br>
natož synové, natož majetek</p>
<p><a class='ref sc' id='sc63' href='#sc63' data-uid='dhp63'>SC 63</a>pošetilý, jenž se považuje za pošetilého,<br>
moudrým se stane,<br>
ale pošetilý, který se má za moudrého,<br>
vpravdě pošetilým je nazýván</p>
<p><a class='ref sc' id='sc64' href='#sc64' data-uid='dhp64'>SC 64</a>i když po celý život pošetilý<br>
s moudrým pobývá,<br>
nepozná Dhammu,<br>
tak jako lžíce neokusí chuť polévky</p>
<p><a class='ref sc' id='sc65' href='#sc65' data-uid='dhp65'>SC 65</a>i když pouhý okamžik vnímavý [inteligentní] člověk<br>
s moudrým pobývá,<br>
rychle pozná Dhammu,<br>
tak jako jazyk okouší chuť polévky</p>
<p><a class='ref sc' id='sc66' href='#sc66' data-uid='dhp66'>SC 66</a>pošetilí a hloupí se chovají<br>
sami k sobě jako nepřátelé,<br>
tím, že konají zlé činy,<br>
které nesou trpké plody</p>
<p><a class='ref sc' id='sc67' href='#sc67' data-uid='dhp67'>SC 67</a>takový čin nebyl vykonán dobře,<br>
kterého po vykonání lituješ,<br>
jehož se slzami v tváři a s nářkem<br>
následek pak sklízíš</p>
<p><a class='ref sc' id='sc68' href='#sc68' data-uid='dhp68'>SC 68</a>takový čin byl vykonán dobře,<br>
kterého po vykonání nelituješ,<br>
jehož s potěšením a radostí<br>
následek pak sklízíš</p>
<p><a class='ref sc' id='sc69' href='#sc69' data-uid='dhp69'>SC 69</a>za med ho může považovat pošetilec,<br>
zlo, dokud nedozraje,<br>
když však zlo dozraje,<br>
pak stihne pošetilce strast</p>
<p><a class='ref sc' id='sc70' href='#sc70' data-uid='dhp70'>SC 70</a>stéblem trávy měsíc za měsícem<br>
může pošetilec pojídat své jídlo,<br>
těch, kdo pochopili Dhammu,<br>
tím však nedosáhne ani šestnáctinu jejich ceny</p>
<p><a class='ref sc' id='sc71' href='#sc71' data-uid='dhp71'>SC 71</a>ani vykonaný zlý čin<br>
se ihned, tak jako mléko, nesrazí,<br>
ale doutnaje, následuje pošetilce<br>
jako oheň skrytý v žhavých uhlících</p>
<p><a class='ref sc' id='sc72' href='#sc72' data-uid='dhp72'>SC 72</a>pouze k vlastnímu neprospěchu<br>
bude pošetilci popularita [věhlas],<br>
zničí pošetilci pravé štěstí<br>
a rozláme mu hlavu</p>
<p><a class='ref sc' id='sc73' href='#sc73' data-uid='dhp73'>SC 73</a>přeje si nezasloužené postavení,<br>
přednost mezi mnichy,<br>
představenství v klášteře<br>
a pocty od laických rodin</p>
<p><a class='ref sc' id='sc74' href='#sc74' data-uid='dhp74'>SC 74</a>„nechť si o mě myslí<br>
hospodáři i ti, co odešli do bezdomoví,<br>
že toto jsem udělal já sám,<br>
nechť sám rozhoduji co má být konáno a co ne“ -<br>
takové jsou pošetilcovy myšlenky [záměry]<br>
a jeho žádosti a domýšlivost jen vzrůstají</p>
<p><a class='ref sc' id='sc75' href='#sc75' data-uid='dhp75'>SC 75</a>jiné je získávání materiální opory,<br>
jiné je to, co vede k odpoutání [vyhasnutí],<br>
toto pochopiv,<br>
mnich, který je žákem probuzeného<br>
by si neměl libovat v poctách<br>
a zachovávat si od nich odstup</p>
</blockquote>
<h2>6. Díl: Moudrý</h2>
<blockquote class='gatha'>
<p><a class='ref sc' id='sc76' href='#sc76' data-uid='dhp76'>SC 76</a>jako toho, kdo ukazuje poklady<br>
nahlížej toho, kdo vidouc tvé chyby<br>
ti je vytkne—moudrý,<br>
s tímto mudrcem pobývej,<br>
neboť pro takto pobývajícího<br>
je to lepší, nikoli horší</p>
<p><a class='ref sc' id='sc77' href='#sc77' data-uid='dhp77'>SC 77</a>tím, že poučuje, radí<br>
a od nízkých způsobů odvrací,<br>
uvědomělým je milý,<br>
neuvědomělým je nemilý</p>
<p><a class='ref sc' id='sc78' href='#sc78' data-uid='dhp78'>SC 78</a>nepobývej se špatnými přáteli,<br>
nepobývej s nízkými lidmi,<br>
pobývej s dobrými přáteli,<br>
pobývej se vznešenými lidmi</p>
<p><a class='ref sc' id='sc79' href='#sc79' data-uid='dhp79'>SC 79</a>kdo je nadšený Dhammou dlí blaženě,<br>
s povznešenou myslí,<br>
ušlechtilými hlásanou Dhammou<br>
vždy je potěšen moudrý</p>
<p><a class='ref sc' id='sc80' href='#sc80' data-uid='dhp80'>SC 80</a>vodu rozvádějí zavlažovači,<br>
šípaři obrábějí hroty,<br>
dřevo obrábějí tesaři,<br>
sebe ovládají moudří</p>
<p><a class='ref sc' id='sc81' href='#sc81' data-uid='dhp81'>SC 81</a>jako skála z jednoho kusu<br>
není otřesena větrem,<br>
tak hanou či chválou<br>
nepohnuti jsou moudří</p>
<p><a class='ref sc' id='sc82' href='#sc82' data-uid='dhp82'>SC 82</a>jako jezero, hluboké,<br>
zářivě čisté a nezčeřené,<br>
tak, vyslechnouce Dhammu,<br>
zářivě čistými se stanou moudří</p>
<p><a class='ref sc' id='sc83' href='#sc83' data-uid='dhp83'>SC 83</a>kdekoli se nacházejí dobří jedinci, jsou zdrženliví,<br>
mírní netlachají pro potěšení,<br>
ať dotčeni štěstím či strastí,<br>
moudří nedají najevo povznesení či skleslost</p>
<p><a class='ref sc' id='sc84' href='#sc84' data-uid='dhp84'>SC 84</a>ani kvůli sobě ani kvůli oststním<br>
neměl by si člověk přát syna, bohatství či království,<br>
neměl by si přát získat vlastní prospěch nepravým způsobem,<br>
tak se stane ctnostným, moudrým a pravdivým</p>
<p><a class='ref sc' id='sc85' href='#sc85' data-uid='dhp85'>SC 85</a>málo je mezi lidmi<br>
těch jedinců, kteří překročí na druhý břeh,<br>
ostatní lidé jen<br>
sem a tam po tomto [břehu] pobíhají</p>
<p><a class='ref sc' id='sc86' href='#sc86' data-uid='dhp86'>SC 86</a>ti, kdo správně ukazují<br>
Dhammu a následují Dhammu,<br>
tito jedinci překročí<br>
tuto říši smrti, kterou je těžké překonat</p>
<p><a class='ref sc' id='sc87' href='#sc87' data-uid='dhp87'>SC 87</a>temné učení když zavrhl<br>
a rozvíjí jasné—ten, kdo je moudrý<br>
odešel z domova do bezdomoví<br>
a dlí v odloučení, z něhož je těžké se radovat</p>
<p><a class='ref sc' id='sc88' href='#sc88' data-uid='dhp88'>SC 88</a>vyšší radost by si měl přát -<br>
odvrhnuv smyslné požitky—ten, kdo nic nemá,<br>
měl by se očistit<br>
od toho, co znečisťuje mysl—ten, kdo je moudrý</p>
<p><a class='ref sc' id='sc89' href='#sc89' data-uid='dhp89'>SC 89</a>ti, kdo členy probuzení<br>
správně ve své mysli rozvinuli,<br>
těší se ze zanechání,<br>
z neulpívání se radují,<br>
oproštěni od zákalů a plni jasu,<br>
již v tomto světě jsou zcela odpoutáni</p>
</blockquote>
<h2>7. Díl: Zasloužilý</h2>
<blockquote class='gatha'>
<p><a class='ref sc' id='sc90' href='#sc90' data-uid='dhp90'>SC 90</a>u toho, kdo dokončil cestu a je prost trápení,<br>
osvobozeného ve všech směrech,<br>
jenž opustil všechna pouta,<br>
již nelze nalézt horečnatost</p>
<p><a class='ref sc' id='sc91' href='#sc91' data-uid='dhp91'>SC 91</a>ti, kdo jsou obdařeni energií a uvědoměním<br>
se neradují ve svých obydlích,<br>
jako labutě odlétají z jezer,<br>
tak opouštějí své domovy</p>
<p><a class='ref sc' id='sc92' href='#sc92' data-uid='dhp92'>SC 92</a>těch, kdo nic nehromadí,<br>
kdo porozuměli jídlu:<br>
prázdnota prostá znaků a<br>
osvobození je jejich pastvou,<br>
jako ptáků v prostoru<br>
je jejich cesta nepostižitelná</p>
<p><a class='ref sc' id='sc93' href='#sc93' data-uid='dhp93'>SC 93</a>těch, jejichž zákaly jsou zcela odstraněny<br>
a jsou nezávislí na výživě:<br>
prázdnota prostá znaků a<br>
osvobození je jejich pastvou,<br>
jako ptáků v prostoru<br>
je jejich stopa [cesta] nepostižitelná</p>
<p><a class='ref sc' id='sc94' href='#sc94' data-uid='dhp94'>SC 94</a>koho smysly došly uklidnění<br>
jako když vozataj dobře zvládne koně,<br>
kdo opustil domýšlivost a je bez zákalů,<br>
takového mají v lásce i bohové</p>
<p><a class='ref sc' id='sc95' href='#sc95' data-uid='dhp95'>SC 95</a>kdo není vzdorovitý, podobně jako země,<br>
kdo je kultivovaný a je jako Indův sloup,<br>
kdo je jako nezkalené jezero,<br>
pro takového již neexistuje koloběh putování</p>
<p><a class='ref sc' id='sc96' href='#sc96' data-uid='dhp96'>SC 96</a>mírná je jeho mysl,<br>
mírná je řeč i činy<br>
toho, kdo je osvobozen správným poznáním,<br>
kdo dospěl k míru a je takový</p>
<p><a class='ref sc' id='sc97' href='#sc97' data-uid='dhp97'>SC 97</a>mimo pouhou důvěru, kdo [sám] poznal nestvořené,<br>
člověk, který odetnul svá pouta [spojení],<br>
ukončil své naděje a odvrhl své očekávání,<br>
ten je nejvyšším jedincem</p>
<p><a class='ref sc' id='sc98' href='#sc98' data-uid='dhp98'>SC 98</a>ať ve vsi či v lese,<br>
v údolí či na pláni,<br>
kdekoliv prodlévají Zasloužilí,<br>
to jsou místa radosti</p>
<p><a class='ref sc' id='sc99' href='#sc99' data-uid='dhp99'>SC 99</a>radostné jsou lesy,<br>
v nichž se bežní lidé neradují,<br>
ti, kdo jsou prosti vášně se v nich však radují,<br>
neboť nehledají smyslové požitky</p>
</blockquote>
<h2>8. Díl: Tisíc</h2>
<blockquote class='gatha'>
<p><a class='ref sc' id='sc100' href='#sc100' data-uid='dhp100'>SC 100</a>než tisíc výroků<br>
z nesmyslných slov sestávajících,<br>
je jediné smysluplné slovo lepší,<br>
jehož vyslechnutí je utišující</p>
<p><a class='ref sc' id='sc101' href='#sc101' data-uid='dhp101'>SC 101</a>než tisíc veršů<br>
z nesmyslných slov sestávajících,<br>
je jediné slovo verše lepší,<br>
jehož vyslechnutí je utišující</p>
<p><a class='ref sc' id='sc102' href='#sc102' data-uid='dhp102'>SC 102</a>než recitovat sto veršů<br>
z nesmyslných slov sestávajících,<br>
je jediné slovo o Dhammě lepší,<br>
jehož vyslechnutí je utišující</p>
<p><a class='ref sc' id='sc103' href='#sc103' data-uid='dhp103'>SC 103</a>i kdyby někdo tisíckrát nad tisíci<br>
muži v bitvě zvítězil,<br>
jedině ten, kdo zvítězil sám nad sebou<br>
je v bitvě vítězem nejvyšším</p>
<p><a class='ref sc' id='sc104' href='#sc104' data-uid='dhp104'>SC 104</a>nad sebou zvítězit je lepší<br>
než nad jinými bytostmi,<br>
člověk, jenž zkrotil sám sebe<br>
se stále chová ukázněně</p>
<p><a class='ref sc' id='sc105' href='#sc105' data-uid='dhp105'>SC 105</a>žádný bůh ani nebeská bytost<br>
ani Mára spolu s Brahmou<br>
ne-přemění v porážku vítězství<br>
takového člověka</p>
<p><a class='ref sc' id='sc106' href='#sc106' data-uid='dhp106'>SC 106</a>měsíc po měsíci kdybys tisíc<br>
obětí přinášel po sto let<br>
a nebo jednou toho, kdo sám sebe rozvinul<br>
jen na okamžik uctil,<br>
toto uctění by bylo lepší<br>
než oněch sto let obětování</p>
<p><a class='ref sc' id='sc107' href='#sc107' data-uid='dhp107'>SC 107</a>kdybys sto let života<br>
[obětní] oheň obcházel v lese<br>
a nebo jednou toho, kdo sám sebe rozvinul<br>
jen na okamžik uctil,<br>
toto uctění by bylo lepší<br>
než oněch sto let obětování</p>
<p><a class='ref sc' id='sc108' href='#sc108' data-uid='dhp108'>SC 108</a>cokoliv nabídne či obětuje ve světě<br>
třeba po celý rok ten, kdo hledá zásluhy přinášením obětí,<br>
nedojde tím vším ani čtvrtiny [zásluh],<br>
lepší je prokázat úctu tomu, kdo je na přímé stezce</p>
<p><a class='ref sc' id='sc109' href='#sc109' data-uid='dhp109'>SC 109</a>kdo pozdrav má ve zvyku<br>
a stále starší ctí<br>
čtyři věci u něj vzrůstají:<br>
dlouhý život, krása, štěstí a síla</p>
<p><a class='ref sc' id='sc110' href='#sc110' data-uid='dhp110'>SC 110</a>než sto let života<br>
bez ctnosti a bez soustředění<br>
je lepší jeden den prožitý<br>
ctnostně a v meditačním pohroužení</p>
<p><a class='ref sc' id='sc111' href='#sc111' data-uid='dhp111'>SC 111</a>než sto let života<br>
bez moudrosti a bez soustředění<br>
je lepší jeden den prožitý<br>
moudře a v meditačním pohroužení</p>
<p><a class='ref sc' id='sc112' href='#sc112' data-uid='dhp112'>SC 112</a>než sto let života<br>
v lenosti a ochablosti<br>
je lepší jeden den prožitý<br>
energicky a upevněně</p>
<p><a class='ref sc' id='sc113' href='#sc113' data-uid='dhp113'>SC 113</a>než sto let života<br>
bez vidění vzniku a zániku<br>
je lepší jeden den prožitý<br>
s viděním vzniku a zániku</p>
<p><a class='ref sc' id='sc114' href='#sc114' data-uid='dhp114'>SC 114</a>než sto let života<br>
bez vidění bezsmrtného stavu<br>
je lepší jeden den prožitý<br>
s viděním bezsmrtného stavu</p>
<p><a class='ref sc' id='sc115' href='#sc115' data-uid='dhp115'>SC 115</a>než sto let života<br>
bez vidění nejvyšší Dhammy<br>
je lepší jeden den prožitý<br>
s viděním nejvyšší Dhammy</p>
</blockquote>
<h2>9. Díl: Zlo</h2>
<blockquote class='gatha'>
<p><a class='ref sc' id='sc116' href='#sc116' data-uid='dhp116'>SC 116</a>neváhej v konání dobra<br>
a odvracej mysl od zla,<br>
kdo váhá v konání dobra [zásluh]<br>
jeho mysl najde zalíbení ve zlu</p>
<p><a class='ref sc' id='sc117' href='#sc117' data-uid='dhp117'>SC 117</a>vykonal-li člověk zlo,<br>
nechť ho již nevykonává znovu a znovu,<br>
nechť nemá vůli ho dále vykonávat,<br>
neboť nahromadění zla je utrpení</p>
<p><a class='ref sc' id='sc118' href='#sc118' data-uid='dhp118'>SC 118</a>vykonal-li člověk dobro [zásluhy],<br>
nechť ho vykonává znovu a znovu,<br>
nechť má vůli ho dále vykonávat,<br>
neboť nahromadění dobra [zásluh] je štěstí</p>
<p><a class='ref sc' id='sc119' href='#sc119' data-uid='dhp119'>SC 119</a>i zlý člověk zakouší dobro<br>
dokud jeho zlo neuzraje,<br>
když však jeho zlo uzraje,<br>
pak zlý člověk zakouší zlo</p>
<p><a class='ref sc' id='sc120' href='#sc120' data-uid='dhp120'>SC 120</a>I dobrý člověk zakouší zlo<br>
dokud jeho dobro neuzraje,<br>
když však jeho dobro uzraje,<br>
pak dobrý člověk zakouší dobro</p>
<p><a class='ref sc' id='sc121' href='#sc121' data-uid='dhp121'>SC 121</a>nepodceňujte zlé skutky:<br>
„nic z toho se mi nevrátí“,<br>
i kapky vody padající<br>
vodou džbán naplní,<br>
tak naplní se pošetilec zlem,<br>
když trošku po trošce ho nahromadí</p>
<p><a class='ref sc' id='sc122' href='#sc122' data-uid='dhp122'>SC 122</a>nepodceňujte dobré skutky:<br>
„nic z toho se mi nevrátí“,<br>
i kapky vody padající<br>
vodou džbán naplní,<br>
tak naplní se moudrý dobrem,<br>
když trošku po trošce ho nahromadí</p>
<p><a class='ref sc' id='sc123' href='#sc123' data-uid='dhp123'>SC 123</a>jako [se vyhne] obchodník nebezpečné cestě,<br>
má-li malou karavanu a velký majetek,<br>
nebo člověk milující život [se vyhne] jedu,<br>
tak je třeba vyhýbat se zlu</p>
<p><a class='ref sc' id='sc124' href='#sc124' data-uid='dhp124'>SC 124</a>když ruka není poraněná,<br>
může tato ruka nést jed<br>
a jed do ní nemůže nasáknout a proniknout,<br>
tak zlo nemůže postihnout toho, kdo ho sám neprovádí</p>
<p><a class='ref sc' id='sc125' href='#sc125' data-uid='dhp125'>SC 125</a>ublíží-li někdo nezkaženému člověku<br>
nebo čisté osobě bez poskvrny,<br>
vrátí se toto zlo pošetilci zpět<br>
jako jemný prach vržený proti větru</p>
<p><a class='ref sc' id='sc126' href='#sc126' data-uid='dhp126'>SC 126</a>někteří se znovuzrodí v lůně,<br>
vykonavatelé zla [se znovuzrodí] v pekle,<br>
kdo správně postupují půjdou do nebe,<br>
kdo jsou prosti zákalů dosáhnou úplného odpoutání</p>
<p><a class='ref sc' id='sc127' href='#sc127' data-uid='dhp127'>SC 127</a>ani v nebeském prostoru, ani uprostřed oceánu,<br>
ani když člověk odejde do horské jeskyně,<br>
v oblasti tohoto světa [vesmíru] nenajde<br>
místo, kde by mohl spočinout a uniknout svým zlým činům</p>
<p><a class='ref sc' id='sc128' href='#sc128' data-uid='dhp128'>SC 128</a>ani v nebeském prostoru, ani uprostřed oceánu,<br>
ani když člověk odejde do horské jeskyně,<br>
v oblasti tohoto světa [vesmíru] nenajde<br>
místo, kde by mohl spočinout aniž by ho zkosila smrt</p>
</blockquote>
<h2>10. Díl: Hůl [Trest]</h2>
<blockquote class='gatha'>
<p><a class='ref sc' id='sc129' href='#sc129' data-uid='dhp129'>SC 129</a>všichni se třesou před holí [trestem],<br>
všichni se bojí smrti,<br>
přirovnávaje ostatní k sobě,<br>
nechť nikdo nezabíjí ani k tomu nenavádí</p>
<p><a class='ref sc' id='sc130' href='#sc130' data-uid='dhp130'>SC 130</a>všichni se třesou před holí [trestem],<br>
všem je život milý<br>
přirovnávaje ostatní k sobě,<br>
nechť nikdo nezabíjí ani k tomu nenavádí</p>
<p><a class='ref sc' id='sc131' href='#sc131' data-uid='dhp131'>SC 131</a>bytostem toužícím po štěstí<br>
kdo holí [zbraní] ubližuje,<br>
sám hledaje štěstí,<br>
po smrti nezíská štěstí</p>
<p><a class='ref sc' id='sc132' href='#sc132' data-uid='dhp132'>SC 132</a>bytostem toužícím po štěstí<br>
kdo holí [zbraní] neubližuje,<br>
sám hledaje štěstí,<br>
po smrti získá štěstí</p>
<p><a class='ref sc' id='sc133' href='#sc133' data-uid='dhp133'>SC 133</a>nehovoř hrubě k nikomu<br>
nebo ti stejnými slovy odpoví,<br>
vskutku strastná je vznětlivá řeč,<br>
tato hůl [zbraň] tě zpětně udeří</p>
<p><a class='ref sc' id='sc134' href='#sc134' data-uid='dhp134'>SC 134</a>budeš-li sám ztichlý<br>
jako puklý gong,<br>
dosáhl jsi odpoutání [vyhasnutí]<br>
a vznětlivost již u tebe není k nalezení</p>
<p><a class='ref sc' id='sc135' href='#sc135' data-uid='dhp135'>SC 135</a>jako pastýř holí<br>
dobytek vyhání na pastvu,<br>
tak stáří a smrt<br>
život vyhánějí z živých bytostí</p>
<p><a class='ref sc' id='sc136' href='#sc136' data-uid='dhp136'>SC 136</a>když vykonává zlé činy,<br>
pošetilec nechápe co dělá,<br>
vlastními činy bude hlupák<br>
trýzněn, jakoby jej pálil oheň</p>
<p><a class='ref sc' id='sc137' href='#sc137' data-uid='dhp137'>SC 137</a>kdo ozbrojený neozbrojeným<br>
nezkaženým bytostem ubližuje,<br>
do některé z těchto deseti situací<br>
rychle se dostane:</p>
<p><a class='ref sc' id='sc138' href='#sc138' data-uid='dhp138'>SC 138</a>kruté a zničující pocity,<br>
tělesné zranění [rozpad],<br>
těžké onemocnění<br>
pomatenost mysli ho stihnou,</p>
<p><a class='ref sc' id='sc139' href='#sc139' data-uid='dhp139'>SC 139</a>potíže u krále,<br>
strašné pomluvy,<br>
oddělení od příbuzných<br>
či pozbytí majetku</p>
<p><a class='ref sc' id='sc140' href='#sc140' data-uid='dhp140'>SC 140</a>nebo jeho domy<br>
spálí plameny ohně<br>
či se po rozpadu těla takový nemoudrý člověk<br>
znovuzrodí v pekle</p>
<p><a class='ref sc' id='sc141' href='#sc141' data-uid='dhp141'>SC 141</a>ani nahota, ani spletené vlasy, ani bláto,<br>
ani odmítání jídla, ani spaní na holé zemi,<br>
ani prach a špína, ani dřepění na patách<br>
ne-očistí smrtelníka, který nepřekonal své pochybnosti</p>
<p><a class='ref sc' id='sc142' href='#sc142' data-uid='dhp142'>SC 142</a>kdo se třeba obléká zdobně, avšak má klidné chování,<br>
je mírný, zkrocený, má jistotu, vede čistý [svatý] život<br>
a vůči všem živým bytostem odložil hůl [zbraň],<br>
ten je vskutku bráhmanem, asketou, mnichem</p>
<p><a class='ref sc' id='sc143' href='#sc143' data-uid='dhp143'>SC 143</a>člověk ovládaný studem špatně jednat -<br>
kdo takový je k nalezení ve světě,<br>
kdo chápe, co je to hanba,<br>
[kdo je] jako ušlechtilý kůň [ovládaný] bičem?</p>
<p><a class='ref sc' id='sc144' href='#sc144' data-uid='dhp144'>SC 144</a>jako ušlechtilý kůň popohnaný bičem<br>
buďte horliví a obdaření pocitem naléhavosti,<br>
důvěrou, ctností a energií,<br>
soustředěním a zkoumáním Dhammy,<br>
obdařeni věděním, správným jednáním a uvědoměním<br>
opusťte toto nemalé utrpení</p>
<p><a class='ref sc' id='sc145' href='#sc145' data-uid='dhp145'>SC 145</a>vodu rozvádějí zavlažovači<br>
šípaři obrábějí ostří<br>
dřevo obrábějí tesaři<br>
sami sebe ovládají [krotí] ti, kdo jednají správně</p>
</blockquote>
<h2>11. Díl: Stáří</h2>
<blockquote class='gatha'>
<p><a class='ref sc' id='sc146' href='#sc146' data-uid='dhp146'>SC 146</a>jak se lze smát, jak se lze radovat,<br>
když toto vše je stále v plamenech,<br>
temnotou obklopeni<br>
nebudete hledat světlo?</p>
<p><a class='ref sc' id='sc147' href='#sc147' data-uid='dhp147'>SC 147</a>pohleď na tuto myslí vytvořenou loutku,<br>
navršenou hromadu neduhů<br>
a nemocí, naplněnou myšlenkami,<br>
v níž není nic trvalého a stálého</p>
<p><a class='ref sc' id='sc148' href='#sc148' data-uid='dhp148'>SC 148</a>zkáze podléhá toto tělo,<br>
křehké hnízdo nemocí,<br>
rozpadá se v hnijící změť,<br>
když smrt ukončí jeho život</p>
<p><a class='ref sc' id='sc149' href='#sc149' data-uid='dhp149'>SC 149</a>[zbudou-li] jen tyto rozházené,<br>
jako seschlé tykve<br>
vybělené kosti,<br>
lze se při takovém pohledu radovat [ze života]?</p>
<p><a class='ref sc' id='sc150' href='#sc150' data-uid='dhp150'>SC 150</a>z kostí je toto město postavené,<br>
masem a krví omítnuté,<br>
v něm stáří a smrt,<br>
domýšlivost a pohrdavost jsou ukryté</p>
<p><a class='ref sc' id='sc151' href='#sc151' data-uid='dhp151'>SC 151</a>zestárnou i královy pestře zbarvené vozy,<br>
rovněž toto tělo dochází stárnutí,<br>
jen dobrá Dhamma stárnutí nedochází<br>
a mírní [ctnostní] ji dávají poznat dobrým lidem</p>
<p><a class='ref sc' id='sc152' href='#sc152' data-uid='dhp152'>SC 152</a>[v Dhammě] nepoučený člověk<br>
stárne jako vůl,<br>
přibývá mu masa,<br>
ale moudrosti mu nepřibývá</p>
<p><a class='ref sc' id='sc153' href='#sc153' data-uid='dhp153'>SC 153</a>nejedním zrozením v tomto koloběhu životů<br>
prošel jsem, nenalézaje,<br>
stavitele tohoto domu hledaje,<br>
strastné je zrozování opětovné</p>
<p><a class='ref sc' id='sc154' href='#sc154' data-uid='dhp154'>SC 154</a>staviteli domu, nyní však jsi spatřen,<br>
znovu dům již nepostavíš,<br>
všechny krokve jsou zlámané,<br>
hřeben domu je roztříštěn,<br>
do nezformovaného stavu vstoupila mysl,<br>
toužení dospělo k ukončení</p>
<p><a class='ref sc' id='sc155' href='#sc155' data-uid='dhp155'>SC 155</a>ti, kdo nežili čistým [svatým] životem<br>
a nezískali v mládí duchovní bohatství,<br>
chřadnou jako stará volavka<br>
u jezera bez ryb</p>
<p><a class='ref sc' id='sc156' href='#sc156' data-uid='dhp156'>SC 156</a>ti, kdo nežili čistým [svatým] životem<br>
a nezískali v mládí duchovní bohatství,<br>
leží jako zlomené luky<br>
a oplakávají staré časy</p>
</blockquote>
<h2>12. Díl: O sobě</h2>
<blockquote class='gatha'>
<p><a class='ref sc' id='sc157' href='#sc157' data-uid='dhp157'>SC 157</a>kdo je sám sobě milý,<br>
nechť se opatruje, dobře opatruje,<br>
ve všech třech obdobích života<br>
nechť nad sebou bdí ten, kdo je moudrý</p>
<p><a class='ref sc' id='sc158' href='#sc158' data-uid='dhp158'>SC 158</a>nejprve sám sebe<br>
ať ustaví v tom, co je správné,<br>
pak teprve nechť poučuje druhé,<br>
nechť se [porušováním toho] nepošpiňuje ten, kdo je moudrý</p>
<p><a class='ref sc' id='sc159' href='#sc159' data-uid='dhp159'>SC 159</a>kdo sám v sobě vyvinul to,<br>
v čem poučuje druhé,<br>
ten je vskutku dobře zkrocený a zvládnutý,<br>
neboť sám sebe je vpravdě obtížné zvládnout</p>
<p><a class='ref sc' id='sc160' href='#sc160' data-uid='dhp160'>SC 160</a>každý je vskutku sám sobě ochráncem,<br>
kdo jiný by mu mohl být ochráncem?<br>
kdo sám sebe dobře zkrotí,<br>
získává onu ochranu, jež je těžko získatelná</p>
<p><a class='ref sc' id='sc161' href='#sc161' data-uid='dhp161'>SC 161</a>zlo vykonané jím samým,<br>
zrozené z něj samého, vzešlé z něj samého,<br>
rozdrtí hloupého člověka,<br>
tak jako diamant [rozdrtí] drahokam</p>
<p><a class='ref sc' id='sc162' href='#sc162' data-uid='dhp162'>SC 162</a>ten, kdo je nadmíru nectnostný,<br>
jako když popínavá rostlina dusí sálový strom,<br>
tak se chová sám k sobě,<br>
jak by mu to přál jen jeho nepřítel</p>
<p><a class='ref sc' id='sc163' href='#sc163' data-uid='dhp163'>SC 163</a>je snadné konat věci nedobré<br>
a sobě samému neprospěšné,<br>
ale co je vpravdě prospěšné a dobré,<br>
to je vpravdě nanejvýš obtížné konat</p>
<p><a class='ref sc' id='sc164' href='#sc164' data-uid='dhp164'>SC 164</a>když učením zasloužilých,<br>
ušlechtilých jedinců, kteří žijí podle Dhammy,<br>
hloupý člověk pohrdá,<br>
opíraje se o zlé názory,<br>
tak jako plody bambusu,<br>
přinese mu to plody sebezničení</p>
<p><a class='ref sc' id='sc165' href='#sc165' data-uid='dhp165'>SC 165</a>kdo sám koná zlo,<br>
sám sebe znečišťuje,<br>
kdo sám nekoná zlo,<br>
sám sebe očišťuje,<br>
čistým nebo nečistým se každý sám učiní,<br>
nikdo někoho jiného očistit ne-může</p>
<p><a class='ref sc' id='sc166' href='#sc166' data-uid='dhp166'>SC 166</a>svůj vlastní cíl kvůli cílům druhých,<br>
jakkoli velkým, neztrácej,<br>
kdo přímo poznal svůj vlastní cíl,<br>
nechť se zaměří právě na něj</p>
</blockquote>
<h2>13. Díl: Svět</h2>
<blockquote class='gatha'>
<p><a class='ref sc' id='sc167' href='#sc167' data-uid='dhp167'>SC 167</a>nepraktikuj nízké věci,<br>
nežij nedbale,<br>
nepraktikuj špatné názory<br>
a nerozvíjej světskost</p>
<p><a class='ref sc' id='sc168' href='#sc168' data-uid='dhp168'>SC 168</a>vzchop se a buď dbalý,<br>
žij správně podle Dhammy,<br>
kdo žije podle Dhammy spočívá šťastně,<br>
na tomto i na onom světě</p>
<p><a class='ref sc' id='sc169' href='#sc169' data-uid='dhp169'>SC 169</a>žij správně podle Dhammy,<br>
nežij nesprávně,<br>
kdo žije podle Dhammy spočívá šťastně,<br>
na tomto i na onom světě</p>
<p><a class='ref sc' id='sc170' href='#sc170' data-uid='dhp170'>SC 170</a>nazírej ho jako bublinu,<br>
nazírej ho jako přelud,<br>
kdo takto nahlíží tento svět,<br>
toho král smrti nespatří</p>
<p><a class='ref sc' id='sc171' href='#sc171' data-uid='dhp171'>SC 171</a>pojď a pohleď na tento svět,<br>
ozdobený jako královský kočár,<br>
kde pošetilí jsou ponořeni,<br>
nejsou upoutáni vědoucí</p>
<p><a class='ref sc' id='sc172' href='#sc172' data-uid='dhp172'>SC 172</a>kdo byl dříve nedbalý,<br>
ale později se stal dbalým,<br>
ozáří tento svět<br>
jako z mraků vynořivší se měsíc</p>
<p><a class='ref sc' id='sc173' href='#sc173' data-uid='dhp173'>SC 173</a>kdo konal zlé činy,<br>
ale pak prospěšnými je odčinil,<br>
ozáří tento svět<br>
jako z mraků vynořivší se měsíc</p>
<p><a class='ref sc' id='sc174' href='#sc174' data-uid='dhp174'>SC 174</a>oslepený je tento svět,<br>
jen málokdo je tu jasně vidoucí,<br>
jako pták, jenž se vyprostil ze sítě,<br>
málokdo do nebeských světů odejde</p>
<p><a class='ref sc' id='sc175' href='#sc175' data-uid='dhp175'>SC 175</a>labutě létají cestou za sluncem,<br>
ti, kdo mají magické síly létají prostorem,<br>
moudří však odlétají z tohoto světa,<br>
když přemohli Máru s jeho armádou</p>
<p><a class='ref sc' id='sc176' href='#sc176' data-uid='dhp176'>SC 176</a>této jedné věci nechávaje průchod,<br>
člověk, který vědomě lže,<br>
nedbaje onoho světa [po smrti],<br>
není pro něj zla, které by nevykonal</p>
<p><a class='ref sc' id='sc177' href='#sc177' data-uid='dhp177'>SC 177</a>lakomci se do světa bohů ne-dostanou,<br>
jelikož tito pošetilci neoceňují štědrost,<br>
moudří se však ze štědrosti radují,<br>
a tak budou štastní na onom světě [po smrti]</p>
<p><a class='ref sc' id='sc178' href='#sc178' data-uid='dhp178'>SC 178</a>než svrchovaně vládnout celé Zemi,<br>
než vstoupit do nebeského světa,<br>
než panovat celému světu [vesmíru],<br>
plody vstupu do proudu [Dhammy] jsou lepší [větší]</p>
</blockquote>
<h2>14. Díl: Probuzený</h2>
<blockquote class='gatha'>
<p><a class='ref sc' id='sc179' href='#sc179' data-uid='dhp179'>SC 179</a>jeho vítězství nemůže být překonáno,<br>
jeho vítězství nemůže obsáhnout nikdo ve světě,<br>
Probuzeného pastvou je nekonečnost,<br>
jakým způsobem bys ho mohl svést z cesty?</p>
<p><a class='ref sc' id='sc180' href='#sc180' data-uid='dhp180'>SC 180</a>jeho lepivá spleť<br>
toužení již nikdy nemůže svést,<br>
Probuzeného pastvou je nekonečnost,<br>
jakým způsobem bys ho mohl svést z cesty?</p>
<p><a class='ref sc' id='sc181' href='#sc181' data-uid='dhp181'>SC 181</a>moudří, kteří se věnují meditačnímu pohroužení<br>
a těší se z klidu odříkání,<br>
i bohům jsou drazí,<br>
zcela probuzení a uvědom</p>
<p><a class='ref sc' id='sc182' href='#sc182' data-uid='dhp182'>SC 182</a>těžko lze získat lidské zrození,<br>
těžký je život smrtelníků,<br>
těžké je [mít možnost] vyslechnout pravou Dhammu,<br>
těžko je [možné zažít] vyvstání Probuzených</p>
<p><a class='ref sc' id='sc183' href='#sc183' data-uid='dhp183'>SC 183</a>nekonání žádného zla,<br>
provádění toho, co je prospěšné,<br>
očišťování své mysli,<br>
to je učení Probuzených</p>
<p><a class='ref sc' id='sc184' href='#sc184' data-uid='dhp184'>SC 184</a>vytrvalá trpělivost je nejvyšší askezí,<br>
odpoutání je to nejvyšší, říkají Probuzení,<br>
není poutníkem ten, kdo škodí druhým,<br>
není asketou ten, kdo ubližije druhým</p>
<p><a class='ref sc' id='sc185' href='#sc185' data-uid='dhp185'>SC 185</a>nemluvit urážlivě a neškodit,<br>
ovládat se podle pravidel cvičení,<br>
být střídmý v jídle,<br>
prodlévat v samotě<br>
a oddávat se vyšší mysli,<br>
to je učení Probuzených</p>
<p><a class='ref sc' id='sc186' href='#sc186' data-uid='dhp186'>SC 186</a>ani deštěm zlaťáků<br>
ne-lze dosáhnout ukojení smyslových požitků,<br>
neradostné a strastné jsou smyslové požitky,<br>
to poznal moudrý</p>
<p><a class='ref sc' id='sc187' href='#sc187' data-uid='dhp187'>SC 187</a>ani v nebeských smyslových požitcích<br>
potěšení nenalézá<br>
ten, jehož potěšením je odstranění toužení:<br>
žák dokonale Probuzeného</p>
<p><a class='ref sc' id='sc188' href='#sc188' data-uid='dhp188'>SC 188</a>mnozí útočiště hledají<br>
v horách či v lesích,<br>
v zahradách či stromových svatyních:<br>
lidé strachem vyděšení</p>
<p><a class='ref sc' id='sc189' href='#sc189' data-uid='dhp189'>SC 189</a>to však nejsou útočiště bezpečná,<br>
to nejsou útočiště nejvyšší,<br>
ne ten, kdo k těmto útočištím jde,<br>
od veškeré strasti se osvobodí</p>
<p><a class='ref sc' id='sc190' href='#sc190' data-uid='dhp190'>SC 190</a>kdo však k Buddhovi, k Dhammě<br>
a k Sangze jako ke svému útočišti jde<br>
a čtyři ušlechtilé pravdy<br>
se správným porozuměním vidí:</p>
<p><a class='ref sc' id='sc191' href='#sc191' data-uid='dhp191'>SC 191</a>strast, vznikání strasti,<br>
strasti překonání<br>
a ušlechtilou osmičlennou stezku<br>
k utišení strasti vedoucí:</p>
<p><a class='ref sc' id='sc192' href='#sc192' data-uid='dhp192'>SC 192</a>to jsou útočiště bezpečná,<br>
to jsou útočiště nejvyšší,<br>
kdo k těmto útočištím jde,<br>
od veškeré strasti se osvobodí</p>
<p><a class='ref sc' id='sc193' href='#sc193' data-uid='dhp193'>SC 193</a>je obtížné nalézt jedince obdařeného poznáním,<br>
neboť se všude nerodí,<br>
kde se takový mudrc zrodí,<br>
té rodině se šťastně daří</p>
<p><a class='ref sc' id='sc194' href='#sc194' data-uid='dhp194'>SC 194</a>šťastné je vyvstání Probuzených,<br>
šťastné je vykládání pravé Dhammy,<br>
šťastný je soulad Sanghy,<br>
šťastná je askeze těch, kdo jsou v souladu</p>
<p><a class='ref sc' id='sc195' href='#sc195' data-uid='dhp195'>SC 195</a>uctí-li někdo ty, kdo jsou úcty hodní,<br>
Probuzené nebo jejich žáky,<br>
kteří překonali mentální rozbujelost<br>
a překročili trápení a naříkání,</p>
<p><a class='ref sc' id='sc196' href='#sc196' data-uid='dhp196'>SC 196</a>uctí-li ty, kdo jsou takoví,<br>
odpoutaní a oproštění od strachu,<br>
je nemožné spočítat jeho zásluhy,<br>
které jsou nezměrné</p>
</blockquote>
<h2>15. Díl: Štěstí</h2>
<blockquote class='gatha'>
<p><a class='ref sc' id='sc197' href='#sc197' data-uid='dhp197'>SC 197</a>velmi šťastně žijeme<br>
mezi nenávistnými bez nenávisti [zášti],<br>
mezi nenávistnými lidmi<br>
prodléváme bez nenávisti</p>
<p><a class='ref sc' id='sc198' href='#sc198' data-uid='dhp198'>SC 198</a>velmi šťastně žijeme<br>
mezi nemocnými bez nemocí,<br>
mezi nemocnými lidmi<br>
prodléváme bez nemocí</p>
<p><a class='ref sc' id='sc199' href='#sc199' data-uid='dhp199'>SC 199</a>velmi šťastně žijeme<br>
mezi vzrušenými nevzrušeně,<br>
mezi vzrušenými lidmi<br>
prodléváme nevzrušeně</p>
<p><a class='ref sc' id='sc200' href='#sc200' data-uid='dhp200'>SC 200</a>velmi šťastně žijeme<br>
my, kdo nic nemáme,<br>
budeme se živit radostným nadšením<br>
jako Zářící bohové</p>
<p><a class='ref sc' id='sc201' href='#sc201' data-uid='dhp201'>SC 201</a>vítězství plodí nenávist [zášť],<br>
poražený žije strastně,<br>
ten, kdo dosáhl míru, žije šťastně,<br>
neboť odložil stranou vítězství i porážku</p>
<p><a class='ref sc' id='sc202' href='#sc202' data-uid='dhp202'>SC 202</a>není ohně, jež by se vyrovnal vášni,<br>
není hříchu, jež by se vyrovnal nenávisti,<br>
není utrpení, jež by se vyrovnalo osobnostním skupinám,<br>
není většího štěstí než je stav míru</p>
<p><a class='ref sc' id='sc203' href='#sc203' data-uid='dhp203'>SC 203</a>nenasytnost je největší nemocí,<br>
formace jsou největším utrpením,<br>
pro toho, kdo toto poznal v souladu se skutečností,<br>
je odpoutání [vyhasnutí] největším štěstím</p>
<p><a class='ref sc' id='sc204' href='#sc204' data-uid='dhp204'>SC 204</a>[mentální] zdraví je největším ziskem,<br>
spokojenost je největším bohatstvím,<br>
důvěra [v Učení] je největším přítelem,<br>
odpoutání [vyhasnutí] je největším štěstím</p>
<p><a class='ref sc' id='sc205' href='#sc205' data-uid='dhp205'>SC 205</a>kdo okusil chuť samoty<br>
a chuť klidu,<br>
oproštěn od bídy a zla,<br>
zakouší chuť nadšení z Dhammy</p>
<p><a class='ref sc' id='sc206' href='#sc206' data-uid='dhp206'>SC 206</a>je dobré vídat ušlechtilé,<br>
pobývání s nimi je vždy šťastné,<br>
kdo nemusí vídat pošetilé,<br>
může být stále šťastný</p>
<p><a class='ref sc' id='sc207' href='#sc207' data-uid='dhp207'>SC 207</a>kdo s pošetilci se stýká,<br>
dlouhou dobu se trápí,<br>
strastná je pošetilců společnost<br>
jako nepřátelů—vždy,<br>
moudrých však šťastná je společnost<br>
jako s příbuznými setkání</p>
<p><a class='ref sc' id='sc208' href='#sc208' data-uid='dhp208'>SC 208</a>proto [následujte] moudrého, rozumného a dobře poučeného,<br>
vytrvalého v ctnosti a ušlechtilého, dbalého sých povinností,<br>
takového moudrého člověka<br>
následujte, jako měsíc svou dráhu skrze souhvězdí</p>
</blockquote>
<h2>16. Díl: O tom, co je milé</h2>
<blockquote class='gatha'>
<p><a class='ref sc' id='sc209' href='#sc209' data-uid='dhp209'>SC 209</a>kdo se oddává věcem, kterým by se neměl oddávat<br>
a neoddává se věcem, kterým by se měl oddávat,<br>
kdo opustí pravý cíl kvůli tomu, co je mu milé,<br>
bude závidět těm, kdo se oddávají svému cíli</p>
<p><a class='ref sc' id='sc210' href='#sc210' data-uid='dhp210'>SC 210</a>nespojuj se s tím, co je milé<br>
ani s tím, co je nemilé,<br>
je utrpení nevidět to, co je milé<br>
a vidět to, co je nemilé</p>
<p><a class='ref sc' id='sc211' href='#sc211' data-uid='dhp211'>SC 211</a>proto nechovej nic jako milé,<br>
neboť je zlé ztratit něco milého,<br>
u toho již pouta nejsou k nalezení,<br>
komu není nic milé ani nemilé</p>
<p><a class='ref sc' id='sc212' href='#sc212' data-uid='dhp212'>SC 212</a>z toho, co je milé se rodí trápení,<br>
z toho, co je milé se rodí strach,<br>
kdo se oprostil od toho, co je milé,<br>
pro toho není trápení, natož strachu</p>
<p><a class='ref sc' id='sc213' href='#sc213' data-uid='dhp213'>SC 213</a>z toho, co je drahé se rodí trápení,<br>
z toho, co je drahé se rodí strach,<br>
kdo se oprostil od toho, co je drahé,<br>
pro toho není trápení, natož strachu</p>
<p><a class='ref sc' id='sc214' href='#sc214' data-uid='dhp214'>SC 214</a>z potěšení se rodí trápení,<br>
z potěšení se rodí strach,<br>
kdo se oprostil od potěšení,<br>
pro toho není trápení, natož strachu</p>
<p><a class='ref sc' id='sc215' href='#sc215' data-uid='dhp215'>SC 215</a>ze smyslových požitků se rodí trápení,<br>
ze smyslových požitků se rodí strach,<br>
kdo se oprostil od smyslových požitků,<br>
pro toho není trápení, natož strachu</p>
<p><a class='ref sc' id='sc216' href='#sc216' data-uid='dhp216'>SC 216</a>z toužení se rodí trápení,<br>
z toužení se rodí strach,<br>
kdo se oprostil od toužení,<br>
pro toho není trápení, natož strachu</p>
<p><a class='ref sc' id='sc217' href='#sc217' data-uid='dhp217'>SC 217</a>kdo je obdařen ctností a viděním,<br>
je spravedlivý a zná pravdu,<br>
kdo splnil svůj úkol,<br>
ten je lidem milý</p>
<p><a class='ref sc' id='sc218' href='#sc218' data-uid='dhp218'>SC 218</a>v kom se zrodila touha po tom, co nelze popsat<br>
a dotkl se toho svou myslí,<br>
koho mysl není spoutána smyslovými požitky,<br>
o tom se říká, že pluje proti proudu</p>
<p><a class='ref sc' id='sc219' href='#sc219' data-uid='dhp219'>SC 219</a>když se člověk po dlouhé nepřítomnosti<br>
šťastně vrátí z daleka domů,<br>
jeho příbuzní, přátelé a druhové<br>
se radují z jeho návratu</p>
<p><a class='ref sc' id='sc220' href='#sc220' data-uid='dhp220'>SC 220</a>podobně toho, kdo konal záslužné skutky,<br>
když odejde z tohoto světa na onen svět,<br>
záslužné skutky ho uvítají,<br>
jako milého příbuzného, jenž se vrátil domů</p>
</blockquote>
<h2>17. Díl: Hněv</h2>
<blockquote class='gatha'>
<p><a class='ref sc' id='sc221' href='#sc221' data-uid='dhp221'>SC 221</a>zanech hněvu, úplně opusť domýšlivost,<br>
a překonej všechna pouta,<br>
kdo nelpí na jménu-a-hmotě,<br>
toho nepostihne žádná strast</p>
<p><a class='ref sc' id='sc222' href='#sc222' data-uid='dhp222'>SC 222</a>kdo vzmáhající se hněv<br>
jako odbržděný povoz zastaví,<br>
toho nazývám vozatajem,<br>
ostatní jen drží otěže</p>
<p><a class='ref sc' id='sc223' href='#sc223' data-uid='dhp223'>SC 223</a>bezhněvností překonej hněv,<br>
nedobré dobrotou překonej,<br>
překonej lakomce štědrostí<br>
a pravdou lháře</p>
<p><a class='ref sc' id='sc224' href='#sc224' data-uid='dhp224'>SC 224</a>mluv pravdu a nepodlehni zlobě,<br>
požádán daruj i z mála,<br>
skrze tyto tři věci<br>
dojdeš do společnosti bohů</p>
<p><a class='ref sc' id='sc225' href='#sc225' data-uid='dhp225'>SC 225</a>mudrci, kteří zanechali ubližování<br>
a stále ovládají své tělo,<br>
dosáhnou neochvějného stavu,<br>
kde dojdou oproštění od trápení</p>
<p><a class='ref sc' id='sc226' href='#sc226' data-uid='dhp226'>SC 226</a>ti, kdo jsou vždy bdělí<br>
a cvičí se dnem i nocí,<br>
zaměřeni k odpoutání,<br>
dojdou k ukončení zákalů</p>
<p><a class='ref sc' id='sc227' href='#sc227' data-uid='dhp227'>SC 227</a>i v dávných dobách, Atulo,<br>
nejen dnes,<br>
byli haněni ti, kdo nemluví,<br>
byli haněni ti, kdo mluví mnoho<br>
i ti, kdo mluví přiměřeně byli haněni,<br>
není ve světě ten, kdo není haněn</p>
<p><a class='ref sc' id='sc228' href='#sc228' data-uid='dhp228'>SC 228</a>nebyl a nebude<br>
ani nyní není k nalezení<br>
ten, kdo by byl pouze haněn<br>
nebo pouze chválen</p>
<p><a class='ref sc' id='sc229' href='#sc229' data-uid='dhp229'>SC 229</a>ale ti, kdo jsou inteligentní pochválí toho,<br>
u koho den za dnem pozorují,<br>
že jeho jednání je bez poskvrny a je moudrý,<br>
obdařený porozuměním, ctností a soustředěním</p>
<p><a class='ref sc' id='sc230' href='#sc230' data-uid='dhp230'>SC 230</a>kdo je jako zlatý šperk,<br>
jak by si mohl zasloužit hanu,<br>
i bohové ho chválí,<br>
ba i Brahmou je chválen</p>
<p><a class='ref sc' id='sc231' href='#sc231' data-uid='dhp231'>SC 231</a>chraň se tělesného jednání v hněvu,<br>
buď vládcem svého těla,<br>
zanech špatného jednání tělem<br>
a praktikuj spránvé jednání tělem</p>
<p><a class='ref sc' id='sc232' href='#sc232' data-uid='dhp232'>SC 232</a>chraň se mluvení v hněvu,<br>
buď vládcem své řeči,<br>
zanech špatného jednání řečí<br>
a praktikuj spránvé jednání řečí</p>
<p><a class='ref sc' id='sc233' href='#sc233' data-uid='dhp233'>SC 233</a>chraň se myšlení v hněvu,<br>
buď vládcem svého myšlení,<br>
zanech špatného jednání myslí<br>
a praktikuj spránvé jednání myslí</p>
<p><a class='ref sc' id='sc234' href='#sc234' data-uid='dhp234'>SC 234</a>mudrci, kteří ovládají své tělo,<br>
kteří ovládají svou řeč,<br>
mudrci, kteří ovládají svou mysl,<br>
ti se zcela a dokonale ovládají</p>
</blockquote>
<h2>18. Díl: Poskvrna</h2>
<blockquote class='gatha'>
<p><a class='ref sc' id='sc235' href='#sc235' data-uid='dhp235'>SC 235</a>jsi nyní jako zežloutlý list,<br>
poslové smrti tě již očekávají,<br>
stojíš u výchozí brány<br>
a nemáš nic co by sis vzal na cestu</p>
<p><a class='ref sc' id='sc236' href='#sc236' data-uid='dhp236'>SC 236</a>proto si v sobě vytvoř ostrov<br>
a rychle usiluj aby ses stal moudrým,<br>
zbavíš-li se poskvrn a nečistot,<br>
přijdeš do nebeské říše ušlechtilých</p>
<p><a class='ref sc' id='sc237' href='#sc237' data-uid='dhp237'>SC 237</a>jsi nyní u konce života,<br>
dospěl jsi do blízkosti smrti,<br>
není už pro tebe spočinutí<br>
a nemáš nic co by sis vzal na cestu</p>
<p><a class='ref sc' id='sc238' href='#sc238' data-uid='dhp238'>SC 238</a>proto si v sobě vytvoř ostrov<br>
a rychle usiluj aby ses stal moudrým,<br>
zbavíš-li se poskvrn a nečistot,<br>
nepůjdeš znovu vstříc zrození a stárnutí</p>
<p><a class='ref sc' id='sc239' href='#sc239' data-uid='dhp239'>SC 239</a>nechť se moudrý postupně,<br>
trošku po trošce, kousek po kousku<br>
tak jako zlatník stříbro,<br>
zbavuje poskvrn</p>
<p><a class='ref sc' id='sc240' href='#sc240' data-uid='dhp240'>SC 240</a>jako rezavá skvrna vzniklá ze železa,<br>
sama toto železo stravuje,<br>
tak toho, kdo žije zhýrale<br>
jeho vlastní činy přivedou do bědných stavů</p>
<p><a class='ref sc' id='sc241' href='#sc241' data-uid='dhp241'>SC 241</a>nerecitování je poskvrnou ústní tradice,<br>
netečnost je poskvrnou domácnosti,<br>
poskvrnou krásy je lenost,<br>
nedbalost je poskvrnou ochránce</p>
<p><a class='ref sc' id='sc242' href='#sc242' data-uid='dhp242'>SC 242</a>ženu poskvrňuje špatné chování,<br>
chamtivost je poskvrnou dárce,<br>
zlé věci jsou poskvrnou<br>
na tomto i na onom světě</p>
<p><a class='ref sc' id='sc243' href='#sc243' data-uid='dhp243'>SC 243</a>avšak je ještě větší poskvrna než tyto poskvry,<br>
nevědomost je největší poskvrnou,<br>
této poskvrny se zbavte<br>
a budete bez poskvrny, mniši</p>
<p><a class='ref sc' id='sc244' href='#sc244' data-uid='dhp244'>SC 244</a>snadný život má nestoudník,<br>
který je chytrý jako vrána, pomlouvá druhé,<br>
je úskočný a drzý [nadutý]<br>
a jeho živobytí je pošpiněné</p>
<p><a class='ref sc' id='sc245' href='#sc245' data-uid='dhp245'>SC 245</a>ten, kdo zná stud má však těžký život,<br>
kdo stále hledá jen čistotu,<br>
není líný ani drzý [nadutý],<br>
jeho živobytí je čisté a je prozíravý</p>
<p><a class='ref sc' id='sc246' href='#sc246' data-uid='dhp246'>SC 246</a>když zabíjí živé bytosti,<br>
mluví lži,<br>
bere ve světě to, co mu nebylo darováno,<br>
chodí za ženou druhého</p>
<p><a class='ref sc' id='sc247' href='#sc247' data-uid='dhp247'>SC 247</a>a požívání opojných nápojů<br>
když se člověk oddává,<br>
již zde, v tomto světě, si<br>
vykopává svůj vlastní kořen</p>
<p><a class='ref sc' id='sc248' href='#sc248' data-uid='dhp248'>SC 248</a>toto milý člověče poznej:<br>
zlé stavy postihnou neukázněného,<br>
proto nedopusť aby tě chtivost a špatnost<br>
na dlouhou dobu stáhly do utrpení</p>
<p><a class='ref sc' id='sc249' href='#sc249' data-uid='dhp249'>SC 249</a>podle své víry dávají<br>
lidé, podle své důvěry,<br>
kdo by se zde rmoutil<br>
kvůli jídlu a pití, jež dostali ostatní,<br>
ani ve dne, ani v noci,<br>
soustředění ne-dosáhne</p>
<p><a class='ref sc' id='sc250' href='#sc250' data-uid='dhp250'>SC 250</a>kdo však takové [myšlenky] vymýtil,<br>
vykořenil a zcela zavrhl,<br>
ať ve dne či v noci,<br>
soustředění dosáhne</p>
<p><a class='ref sc' id='sc251' href='#sc251' data-uid='dhp251'>SC 251</a>není ohně, jež by se vyrovnal vášni,<br>
není posedlosti, jež by se vyrovnala nenávisti,<br>
není sítě [pasti], jež by se vyrovnala zaslepenosti,<br>
není proudu, jež by se vyrovnal toužení</p>
<p><a class='ref sc' id='sc252' href='#sc252' data-uid='dhp252'>SC 252</a>snadné je vidět chyby druhých,<br>
vlastní však těžké je vidět,<br>
druhých chyby jsou<br>
probírány jako plevy,<br>
vlastní však skrývány,<br>
jako svůj hřích zapírá podvodník</p>
<p><a class='ref sc' id='sc253' href='#sc253' data-uid='dhp253'>SC 253</a>kdo vidí jen chyby druhých<br>
a neustále vnímá jejich provinění,<br>
u toho zákaly jen narůstají,<br>
je vzdálen odstranění zákalů</p>
<p><a class='ref sc' id='sc254' href='#sc254' data-uid='dhp254'>SC 254</a>[pravá] cesta není v prostoru,<br>
[pravý] asketa není vně [nejeví se navenek],<br>
lidé si libují v mentální rozbujelosti,<br>
Tathágatové jsou však prosti mentální rozbujelosti</p>
<p><a class='ref sc' id='sc255' href='#sc255' data-uid='dhp255'>SC 255</a>[pravá] cesta není v prostoru,<br>
[pravý] asketa není vně [nejeví se navenek],<br>
[mentální] formace nejsou věčné,<br>
v Probuzených není rozrušenost</p>
</blockquote>
<h2>19. Díl: Spravedlnost</h2>
<blockquote class='gatha'>
<p><a class='ref sc' id='sc256' href='#sc256' data-uid='dhp256'>SC 256</a>není spravedlivý ten,<br>
kdo správnost neuváženě posuzuje,<br>
co je správné a co je nesprávné -<br>
obojí by měl moudrý rozvážit</p>
<p><a class='ref sc' id='sc257' href='#sc257' data-uid='dhp257'>SC 257</a>kdo uváženě, podle Dhammy<br>
a nestranně vede druhé,<br>
ten je ochráncem Dhammy a [pravým] mudrcem,<br>
ten je nazýván „spravedlivý“</p>
<p><a class='ref sc' id='sc258' href='#sc258' data-uid='dhp258'>SC 258</a>není moudrým ten,<br>
kdo toho mnoho namluví,<br>
kdo zajišťuje bezpečí, kdo je prost zášti a prost strachu,<br>
ten je nazýván „moudrý“</p>
<p><a class='ref sc' id='sc259' href='#sc259' data-uid='dhp259'>SC 259</a>není držitelem Dhammy ten,<br>
kdo toho mnoho namluví,<br>
kdo však třeba jen málo vyslechl,<br>
Dhammu však svým tělem uzřel,<br>
ten je držitelem Dhammy,<br>
ten není nedbalý Dhammy</p>
<p><a class='ref sc' id='sc260' href='#sc260' data-uid='dhp260'>SC 260</a>není Thérou [Starším] ten,<br>
kdo má jen zšedlé vlasy na hlavě,<br>
někdo může být pokročilého věku,<br>
a [přesto] je nazýván „starý hlupák“</p>
<p><a class='ref sc' id='sc261' href='#sc261' data-uid='dhp261'>SC 261</a>kdo je však naplněn pravdou a Dhammou,<br>
je nenásilný, ukázněný a zkrocený,<br>
ten je mudrcem bez poskvrny,<br>
ten je nazýván „Théra“</p>
<p><a class='ref sc' id='sc262' href='#sc262' data-uid='dhp262'>SC 262</a>ani ozdobná mluva,<br>
ani půvabný vzhled<br>
ne-dělají dobrého člověka,<br>
je-li závistivý, chamtivý a falešný</p>
<p><a class='ref sc' id='sc263' href='#sc263' data-uid='dhp263'>SC 263</a>kdo však takové [vlastnosti] vymýtil,<br>
vykořenil a zcela zavrhl,<br>
ten je mudrcem, jenž zanechal nenávisti,<br>
ten je nazýván „dobrý člověk“</p>
<p><a class='ref sc' id='sc264' href='#sc264' data-uid='dhp264'>SC 264</a>kdo má jen oholenou hlavu není asketou,<br>
nedbá-li etických zásad a mluví falešně,<br>
kdo je obdařen žádostmi a chtivostí,<br>
jak by mohl být asketou?</p>
<p><a class='ref sc' id='sc265' href='#sc265' data-uid='dhp265'>SC 265</a>kdo však v sobě utišil zlé vlastnosti,<br>
ať malé či velké, všechny<br>
zlé vlastnosti kdo utišil,<br>
ten je nazýván „asketa“</p>
<p><a class='ref sc' id='sc266' href='#sc266' data-uid='dhp266'>SC 266</a>není mnichem ten,<br>
kdo jen žije z almužních darů ostatních,<br>
kdo praktikuje odporné věci,<br>
ten vůbec není mnichem</p>
<p><a class='ref sc' id='sc267' href='#sc267' data-uid='dhp267'>SC 267</a>kdo se však nad dobro i zlo<br>
povznesl čistým životem<br>
a kráčí světem s rozvahou,<br>
ten je nazýván „mnich“</p>
<p><a class='ref sc' id='sc268' href='#sc268' data-uid='dhp268'>SC 268</a>ten, kdo jen mlčí není mudrcem<br>
je-li pošetilý a nevědoucí,<br>
kdo však jako na vahách považuje<br>
a vybírá to nejlepší, ten je moudrý</p>
<p><a class='ref sc' id='sc269' href='#sc269' data-uid='dhp269'>SC 269</a>kdo se vyvaruje zlých činů,<br>
ten je mudrcem, proto je mudrcem,<br>
kdo zná oba světy,<br>
ten je nazýván „mudrc“</p>
<p><a class='ref sc' id='sc270' href='#sc270' data-uid='dhp270'>SC 270</a>není ušlechtilým ten,<br>
kdo živým bytostem ubližuje,<br>
kdo neubližuje žádným živým bytostem,<br>
ten je nazýván „ušlechtilý“</p>
<p><a class='ref sc' id='sc271' href='#sc271' data-uid='dhp271'>SC 271</a>ne[mysli si], že když jsi dbal etických zásad<br>
a mnoho studoval<br>
či získal soustředění<br>
nebo pobýval v odloučení:</p>
<p><a class='ref sc' id='sc272' href='#sc272' data-uid='dhp272'>SC 272</a>„dospěl jsem k blaženosti odříkání,<br>
kterou neprožívají obyčejní světští lidé“ -<br>
tuto důvěru v sobě ne-chovej, mnichu,<br>
dokud jsi nedosáhl odstranění zákalů</p>
</blockquote>
<h2>20. Díl: Stezka</h2>
<blockquote class='gatha'>
<p><strong><br></strong> <a class='ref sc' id='sc273' href='#sc273' data-uid='dhp273'>SC 273</a>ze stezek osmičlenná je nejlepší,<br>
z pravd čtyři pravdy,<br>
bezvášnivost je nejlepší z věcí [ze stavů],<br>
z dvounohých bytostí ten, kdo je vidoucí</p>
<p><a class='ref sc' id='sc274' href='#sc274' data-uid='dhp274'>SC 274</a>jen toto je stezka a není jiné<br>
k očištění vidění,<br>
po ní postupujte<br>
a Máru oslepíte</p>
<p><a class='ref sc' id='sc275' href='#sc275' data-uid='dhp275'>SC 275</a>budete-li po ní postupovat,<br>
učiníte konec strasti,<br>
ukazuji tuto stezku,<br>
když jsem konečně poznal, jak vytrhnout šíp [strasti]</p>
<p><a class='ref sc' id='sc276' href='#sc276' data-uid='dhp276'>SC 276</a>vy sami musíte vyvinout horlivost,<br>
pouze ukazatelé cesty jsou Tathágatové,<br>
ti, kdo postupují po stezce se osvobodí -<br>
dlící v meditačním pohroužení—z Márových pout</p>
<p><a class='ref sc' id='sc277' href='#sc277' data-uid='dhp277'>SC 277</a>všechny formace jsou nestálé,<br>
když to někdo moudře nahlédne,<br>
tak se odvrátí od utrpení,<br>
to je stezka k očištění</p>
<p><a class='ref sc' id='sc278' href='#sc278' data-uid='dhp278'>SC 278</a>všechny formace jsou strastné,<br>
když to někdo moudře nahlédne,<br>
tak se odvrátí od utrpení,<br>
to je stezka k očištění</p>
<p><a class='ref sc' id='sc279' href='#sc279' data-uid='dhp279'>SC 279</a>všechny věci [stavy] jsou ne-já,<br>
když to někdo moudře nahlédne,<br>
tak se odvrátí od utrpení,<br>
to je stezka k očištění</p>
<p><a class='ref sc' id='sc280' href='#sc280' data-uid='dhp280'>SC 280</a>kdo neusiluje, když je čas k úsilí,<br>
jsa mladý a silný se oddává letargii,<br>
místo aby byl rozhodné mysli, jsa líný<br>
a letargický, stezku moudrosti nenalezne</p>
<p><a class='ref sc' id='sc281' href='#sc281' data-uid='dhp281'>SC 281</a>kdo hlídá svou řeč a dobře ovládá svou mysl,<br>
nechť ani tělesně neprospěšný čin nevykoná,<br>
nechť tyto tři cesty činu očistí<br>
a vzbudí v sobě stezku, hlásanou zřeci</p>
<p><a class='ref sc' id='sc282' href='#sc282' data-uid='dhp282'>SC 282</a>z oddanosti se rodí vědění,<br>
bez oddanosti vědění zaniká,<br>
tyto dvě cesty pochopiv -<br>
rozvoj a úpadek,<br>
měl by se člověk zařídit tak,<br>
aby jeho vědění vzrůstalo</p>
<p><a class='ref sc' id='sc283' href='#sc283' data-uid='dhp283'>SC 283</a>celý les [žádostí] pokácejte, nejen nějaký strom,<br>
z tohoto lesa se rodí strach,<br>
když vymýtíte celý les i s podrostem,<br>
budete, mniši, odpoutaní [vyhaslí]</p>
<p><a class='ref sc' id='sc284' href='#sc284' data-uid='dhp284'>SC 284</a>dokud není vymýcen i podrost [žádostí] -<br>
byť nepatrný—muže po ženě,<br>
jeho mysl je k ní připoutaná<br>
jako mléko sající tele ke své matce</p>
<p><a class='ref sc' id='sc285' href='#sc285' data-uid='dhp285'>SC 285</a>vymyť sebelásku,<br>
jako bys na podzim vytrhl lilii,<br>
rozviň tuto stezku k míru<br>
a k odpoutání [vyhasnutí], kterou vykládá Blažený</p>
<p><a class='ref sc' id='sc286' href='#sc286' data-uid='dhp286'>SC 286</a>„zde strávím dobu dešťů,<br>
zde zimu, zde léto“ -<br>
tak uvažuje pošetilec,<br>
který nechápe nebezpečí</p>
<p><a class='ref sc' id='sc287' href='#sc287' data-uid='dhp287'>SC 287</a>kdo je opojen svými potomky a majetkem,<br>
člověk s ulpívající myslí,<br>
jako na spící vesnici velká povodeň ,<br>
tak na něj přijde a uchvátí ho smrt</p>
<p><a class='ref sc' id='sc288' href='#sc288' data-uid='dhp288'>SC 288</a>ani synové nejsou ochranou,<br>
ani otec či jiní blízcí,<br>
koho uchopí ukončitel životů,<br>
nemá již ochrany u příbuzných</p>
<p><a class='ref sc' id='sc289' href='#sc289' data-uid='dhp289'>SC 289</a>pochopiv tento určující smysl,<br>
moudrý a ctností střežený člověk,<br>
stezku vedoucí k odpoutání [vyhasnutí]<br>
nechť rychle očistí</p>
</blockquote>
<h2>21. Díl: Různé</h2>
<blockquote class='gatha'>
<p><a class='ref sc' id='sc290' href='#sc290' data-uid='dhp290'>SC 290</a>je-li možné opuštěním omezeného štěstí<br>
spatřit rozsáhlé štěstí,<br>
pak moudrý opustí omezené štěstí<br>
aby spatřil rozsáhlé štěstí</p>
<p><a class='ref sc' id='sc291' href='#sc291' data-uid='dhp291'>SC 291</a>kdo způsobuje ostatním utrpení,<br>
v touze po vlastním štěstí,<br>
zaplete se do spleti nenávisti<br>
a z této nenávisti [zášti] se nevyprostí</p>
<p><a class='ref sc' id='sc292' href='#sc292' data-uid='dhp292'>SC 292</a>ti, kdo odmítají to, co by měli dělat<br>
a dělají to, co by neměli dělat -<br>
drzí a nedbalí -<br>
u těch zákaly jen narůstají</p>
<p><a class='ref sc' id='sc293' href='#sc293' data-uid='dhp293'>SC 293</a>ale ti, kdo jsou správně upevnění,<br>
stále si uvědomují tělo,<br>
neprovádějí to, co by neměli<br>
a vytrvale konají to, co by měli,<br>
uvědomělí a jasně chápající -<br>
ti dojdou k ukončení zákalů</p>
<p><a class='ref sc' id='sc294' href='#sc294' data-uid='dhp294'>SC 294</a>když zabil matku [žádostivost] a otce [klam „já“],<br>
dva bojovné krále [víru ve věčnou existenci a víru v úplný zánik],<br>
a zničil království a jeho poddané [šest smyslových základen a vášeň],<br>
putuje bráhman prost strázně</p>
<p><a class='ref sc' id='sc295' href='#sc295' data-uid='dhp295'>SC 295</a>když zabil matku [žádostivost] a otce [klam „já“],<br>
dva učené krále [víru ve věčnou existenci a víru v úplný zánik],<br>
když zabil pětici tygrů [pět mentálních překážek],<br>
putuje bráhman prost strázně</p>
<p><a class='ref sc' id='sc296' href='#sc296' data-uid='dhp296'>SC 296</a>jsou probuzení, zcela probuzení -<br>
vždy—Gótamovi žáci,<br>
kteří si dnem i nocí<br>
stále uvědomují [připomínají] Buddhu</p>
<p><a class='ref sc' id='sc297' href='#sc297' data-uid='dhp297'>SC 297</a>jsou probuzení, zcela probuzení -<br>
vždy—Gótamovi žáci,<br>
kteří si dnem i nocí<br>
stále uvědomují Dhammu</p>
<p><a class='ref sc' id='sc298' href='#sc298' data-uid='dhp298'>SC 298</a>jsou probuzení, zcela probuzení -<br>
vždy—Gótamovi žáci,<br>
kteří si dnem i nocí<br>
stále uvědomují Sanghu</p>
<p><a class='ref sc' id='sc299' href='#sc299' data-uid='dhp299'>SC 299</a>jsou probuzení, zcela probuzení -<br>
vždy—Gótamovi žáci,<br>
kteří si dnem i nocí<br>
stále uvědomují tělo</p>
<p><a class='ref sc' id='sc300' href='#sc300' data-uid='dhp300'>SC 300</a>jsou probuzení, zcela probuzení -<br>
vždy—Gótamovi žáci,<br>
kteří dnem i nocí<br>
těší svou mysl neubližováním</p>
<p><a class='ref sc' id='sc301' href='#sc301' data-uid='dhp301'>SC 301</a>jsou probuzení, zcela probuzení -<br>
vždy—Gótamovi žáci,<br>
kteří dnem i nocí<br>
těší svou mysl [meditačním] rozvíjením</p>
<p><a class='ref sc' id='sc302' href='#sc302' data-uid='dhp302'>SC 302</a>je těžké odejít do bezdomoví a nalézt v tom uspokojení,<br>
těžký a strastný je život hospodáře,<br>
strastné je pobývání mezi cizími lidmi,<br>
poutník [životy] je stále stíhán strastmi,<br>
proto nebuďte jen poutníky [životy],<br>
nedejte se stále stíhat strastmi</p>
<p><a class='ref sc' id='sc303' href='#sc303' data-uid='dhp303'>SC 303</a>kdo je obdařen důvěrou a ctností,<br>
dosáhne slávy a bohatství,<br>
kamkoli přijde,<br>
tam bude poctěn</p>
<p><a class='ref sc' id='sc304' href='#sc304' data-uid='dhp304'>SC 304</a>kdo je naplněný mírem, šíří jas již z dálky,<br>
jako zasněžený vrcholek,<br>
nemírný [nectnostný] však není zřetelný ani z blízka,<br>
jako šíp vystřelený v noci</p>
<p><a class='ref sc' id='sc305' href='#sc305' data-uid='dhp305'>SC 305</a>kdo sám usedá a sám uléhá,<br>
sám se prochází a není pohodlný [líný],<br>
kdo sám sebe krotí [ovládá],<br>
bude spokojený v lesích</p>
</blockquote>
<h2>22. Díl: Peklo</h2>
<blockquote class='gatha'>
<p><a class='ref sc' id='sc306' href='#sc306' data-uid='dhp306'>SC 306</a>ti, kdo říkají nepravdu [lžou] odcházejí do pekla,<br>
stejně jako ti, kdo něco udělají a říkají: „neudělal jsem to“ [zapírají],<br>
oba si po smrti budou rovni -<br>
na onom světě—tito lidé nízkého konání</p>
<p><a class='ref sc' id='sc307' href='#sc307' data-uid='dhp307'>SC 307</a>mnozí z těch, kdo se oděli oranžovým rouchem<br>
mají zlou povahu a jsou neukáznění,<br>
tito zlí se díky svým zlým činům<br>
znovuzrodí v pekle</p>
<p><a class='ref sc' id='sc308' href='#sc308' data-uid='dhp308'>SC 308</a>lepší je spolknout železnou kouli,<br>
rozžhavenou jako planoucí oheň,<br>
než takto pojídat nectnostně<br>
a neukázněně almužní jídlo kraje</p>
<p><a class='ref sc' id='sc309' href='#sc309' data-uid='dhp309'>SC 309</a>do čtyř stavů nedbalý muž,<br>
který svádí ženu druhého upadne:<br>
nahromadění viny [hříchu], neklidný spánek,<br>
zatřetí hanlivá pověst a začtvrté peklo</p>
<p><a class='ref sc' id='sc310' href='#sc310' data-uid='dhp310'>SC 310</a>kromě nahromadění viny [hříchu] a zlého budoucího stavu<br>
jsou oba vystrašení i během krátké doby potěšení,<br>
neboť i král za to uvaluje těžký trest,<br>
proto by muž neměl svádět ženu druhého</p>
<p><a class='ref sc' id='sc311' href='#sc311' data-uid='dhp311'>SC 311</a>jako ostrá tráva, je-li špatně uchopena,<br>
tu ruku pořeže,<br>
tak i špatně pojímaný asketický život<br>
tě svrhne do pekla</p>
<p><a class='ref sc' id='sc312' href='#sc312' data-uid='dhp312'>SC 312</a>nějaký ledabyle vykonaný čin,<br>
nějaký nečistý zvyk<br>
nebo pochybně vedený svatý život<br>
nepřinese velké plody</p>
<p><a class='ref sc' id='sc313' href='#sc313' data-uid='dhp313'>SC 313</a>co je třeba vykonat, to konejte<br>
upevněně a usilovně,<br>
neboť ledabylý odchod do bezdomoví<br>
zvedá nejvíce prachu</p>
<p><a class='ref sc' id='sc314' href='#sc314' data-uid='dhp314'>SC 314</a>je lepší nevykonat špatný čin,<br>
neboť špatný čin [tě] poté spálí,<br>
lepší je vykonat dobrý čin,<br>
neboť ten [tě] nespálí</p>
<p><a class='ref sc' id='sc315' href='#sc315' data-uid='dhp315'>SC 315</a>jako město na hranici země<br>
je střeženo uvnitř i zvenku,<br>
tak i vy střežte sami sebe,<br>
ani okamžik nepropásněte,<br>
ti, kdo na okamžik poleví, se pak trápí,<br>
když do pekla se dostanou</p>
<p><a class='ref sc' id='sc316' href='#sc316' data-uid='dhp316'>SC 316</a>ti, kdo se hanbí za to, co hanebné není<br>
a nehanbí se za to, co hanebné je,<br>
přijímají špatné názory,<br>
tyto bytosti kráčí do bědných stavů</p>
<p><a class='ref sc' id='sc317' href='#sc317' data-uid='dhp317'>SC 317</a>ti, kdo vidí nebezpečí v tom, co nebezpečné není<br>
a nevidí nebezpečí v tom, co nebezpečné je,<br>
přijímají špatné názory,<br>
tyto bytosti kráčí do bědných stavů</p>
<p><a class='ref sc' id='sc318' href='#sc318' data-uid='dhp318'>SC 318</a>ti, kdo vidí chybu v tom, co chybou není<br>
a nevidí chybu v tom, co chybou je,<br>
přijímají špatné názory,<br>
tyto bytosti kráčí do bědných stavů</p>
<p><a class='ref sc' id='sc319' href='#sc319' data-uid='dhp319'>SC 319</a>avšak ti, kdo rozpoznají chybu jakožto chybu<br>
a bezchybnost jakožto bezchybnost,<br>
přijímají správné názory,<br>
tyto bytosti kráčí do šťastných stavů</p>
</blockquote>
<h2>23. Díl: Nága [Slon]</h2>
<blockquote class='gatha'>
<p><a class='ref sc' id='sc320' href='#sc320' data-uid='dhp320'>SC 320</a>tak jako slon v bitvě<br>
z luku vystřelený šíp -<br>
je třeba snášet urážky,<br>
neboť mnoho lidí je nectnostných</p>
<p><a class='ref sc' id='sc321' href='#sc321' data-uid='dhp321'>SC 321</a>zkrocený [slon] je voděn i ve shromáždění,<br>
na zkroceného [slona] usedne i král,<br>
i mezi lidmi je nejlepší ten, kdo je zkrocený,<br>
kdo umí snášet urážky</p>
<p><a class='ref sc' id='sc322' href='#sc322' data-uid='dhp322'>SC 322</a>je skvělé [umět] zkrotit muly,<br>
ušlechtilé sindhské koně<br>
či statné velké slony,<br>
skvělejší je však [umět] zkrotit sám sebe</p>
<p><a class='ref sc' id='sc323' href='#sc323' data-uid='dhp323'>SC 323</a>neboť nelze na žádném z těchto prostředků<br>
dojít do onoho kraje, kam noha nevkročí,<br>
kam jen ten, kdo sám sebe dobře zkrotil,<br>
skrze své zkrocení dojde</p>
<p><a class='ref sc' id='sc324' href='#sc324' data-uid='dhp324'>SC 324</a>Dhanapálako, slona,<br>
který je v době říje, je těžké udržet,<br>
je-li upoután, nepožije ani sousta,<br>
vzpomíná na sloní les a na slony</p>
<p><a class='ref sc' id='sc325' href='#sc325' data-uid='dhp325'>SC 325</a>kdo je malátný, přejídá se<br>
a ospale se povaluje<br>
jako velký vepř na krmníku -<br>
takový tupec vstupuje do lůna znovu a znovu</p>
<p><a class='ref sc' id='sc326' href='#sc326' data-uid='dhp326'>SC 326</a>dříve se tato toulavá mysl zatoulala<br>
kamkoli se jí zachtělo, kdekoli jí bylo libo a příjemno,<br>
ode dneška ji však budu důkladně držet na uzdě,<br>
tak jako chomout drží slona v říji</p>
<p><a class='ref sc' id='sc327' href='#sc327' data-uid='dhp327'>SC 327</a>radujte se z dbalosti,<br>
a dobře chraňte svou mysl,<br>
pozvedněte se z blátivé cesty<br>
jako slon z bahna do něhož zapadl</p>
<p><a class='ref sc' id='sc328' href='#sc328' data-uid='dhp328'>SC 328</a>jestliže získáš bystrého přítele,<br>
souputníka, který má dobré chování a je prozíravý,<br>
pak, překonávaje všechna nebezpečí,<br>
putuj s ním, s potěšenou a uvědomělou myslí</p>
<p><a class='ref sc' id='sc329' href='#sc329' data-uid='dhp329'>SC 329</a>jestliže nezískáš bystrého přítele,<br>
souputníka, který má dobré chování a je prozíravý,<br>
pak, jako král, který opouští své poražené království,<br>
putuj sám, jako osamělý slon lesem Mátanga</p>
<p><a class='ref sc' id='sc330' href='#sc330' data-uid='dhp330'>SC 330</a>putovat sám je lepší,<br>
není radno spolčovat se s pošetilci,<br>
proto putuj sám, nekonaje zlo,<br>
bezstarostný, jako osamělý slon lesem Mátanga</p>
<p><a class='ref sc' id='sc331' href='#sc331' data-uid='dhp331'>SC 331</a>ve vzniklé nouzi mít přátele je štěstím,<br>
spokojenost s jakýmikoliv potřebami je štěstím,<br>
zásluhy na konci života jsou štěstím,<br>
opuštění veškeré strasti je štěstím</p>
<p><a class='ref sc' id='sc332' href='#sc332' data-uid='dhp332'>SC 332</a>štěstím ve světě je úcta k matce,<br>
stejně tak úcta k otci je štěstím,<br>
štěstím ve světě je úcta k asketům,<br>
stejně tak úcta k bráhmanům je štěstím</p>
<p><a class='ref sc' id='sc333' href='#sc333' data-uid='dhp333'>SC 333</a>štěstím je ctnostný život až do stáří,<br>
štěstím je upevněná důvěra,<br>
štěstím je nabytí moudrosti,<br>
nekonání zla je štěstím</p>
</blockquote>
<h2>24. Díl: Toužení</h2>
<blockquote class='gatha'>
<p><a class='ref sc' id='sc334' href='#sc334' data-uid='dhp334'>SC 334</a>u člověka, který žije nedbale,<br>
toužení vzrůstá jako popínavá rostlina,<br>
plave jen sem a tam [z života do života],<br>
toužebně vyhledávaje plody, jako opice v lese</p>
<p><a class='ref sc' id='sc335' href='#sc335' data-uid='dhp335'>SC 335</a>koho přemůže toto hrubé<br>
a lepivé toužení ve světě,<br>
u toho trápení narůstá<br>
jako tráva po dešti</p>
<p><a class='ref sc' id='sc336' href='#sc336' data-uid='dhp336'>SC 336</a>kdo však přemůže toto hrubé<br>
toužení ve světě, z něhož je těžké se vymanit,<br>
od toho trápení odpadne<br>
jako kapky vody z lotosového květu</p>
<p><a class='ref sc' id='sc337' href='#sc337' data-uid='dhp337'>SC 337</a>toto vám říkám: blaze vám,<br>
zde shromážděným,<br>
kteří vytrhnete kořen svého toužení,<br>
tak jako sběrač vonných kořínků trávu,<br>
nedopusťte aby vás—tak jako říční proud rákos -<br>
Mára lámal [ničil] znovu a znovu</p>
<p><a class='ref sc' id='sc338' href='#sc338' data-uid='dhp338'>SC 338</a>jako nepoškozený silný kořen<br>
uťatého stromu znovu vyroste,<br>
tak ze sklonu k toužení, není-li vykořeněn,<br>
vyvstává toto utrpení, znovu a znovu</p>
<p><a class='ref sc' id='sc339' href='#sc339' data-uid='dhp339'>SC 339</a>u koho je šestatřicet proudů [smyslnosti]<br>
vyvěrajících z toho, co je příjemné, mohutných,<br>
toho tento tok odplaví [do strastného stavu], tyto zhoubné názory<br>
a myšlenky [motivy] spočívající na vášni</p>
<p><a class='ref sc' id='sc340' href='#sc340' data-uid='dhp340'>SC 340</a>tyto proudy tečou všude,<br>
popínavé rostliny [vášně] vypučí, když se uchytí,<br>
vidíš-li jak se taková popínavá rostlina rodí,<br>
její kořen moudře vytrhni</p>
<p><a class='ref sc' id='sc341' href='#sc341' data-uid='dhp341'>SC 341</a>uvolněné a bez zábran<br>
jsou lidské radosti,<br>
ti, kdo hledají štěstí v příjemnostech,<br>
vskutku tito lidé podléhají zrození a stárnutí</p>
<p><a class='ref sc' id='sc342' href='#sc342' data-uid='dhp342'>SC 342</a>touhu upřednostňující lidé<br>
se chvějí jako polapený zajíc,<br>
spoutáni a svázáni pouty,<br>
přicházejí k utrpení, znovu a znovu, po dlouhou dobu</p>
<p><a class='ref sc' id='sc343' href='#sc343' data-uid='dhp343'>SC 343</a>touhu upřednostňující lidé<br>
se chvějí jako polapený zajíc,<br>
proto by měl tuto touhu odstranit<br>
mnich, který si přeje být oproštěn od vášně</p>
<p><a class='ref sc' id='sc344' href='#sc344' data-uid='dhp344'>SC 344</a>když vymítil podrost, ale zůstal obklopen lesem [žádostí],<br>
ač mohl být vysvobozen z lesa, znovu se do lesa vrací,<br>
pohleď na tohoto člověka,<br>
ač mohl být vysvobozen, znovu se ke svým poutům vrací</p>
<p><a class='ref sc' id='sc345' href='#sc345' data-uid='dhp345'>SC 345</a>není pevné pouto, říkají mudrcové,<br>
které je ze železa, ze dřeva či z travních vláken,<br>
je to zalíbení v klenotech a špercích<br>
a toužení po ženách a dětech [potomcích]</p>
<p><a class='ref sc' id='sc346' href='#sc346' data-uid='dhp346'>SC 346</a>pevné je to pouto, říkají mudrcové,<br>
které stahuje dolů, je poddajné a je těžké se z něj vyprostit,<br>
proto jej odetli a odešli do bezdomoví,<br>
prosti toužení opustili příjemné smyslné požitky</p>
<p><a class='ref sc' id='sc347' href='#sc347' data-uid='dhp347'>SC 347</a>ti, kdo se radují z vášně, padají do jejího proudu,<br>
jako pavouk do sítě, kterou sám vyrobil,<br>
proto ji mudrci odetli a odešli,<br>
prosti toužení opustili veškerou strast</p>
<p><a class='ref sc' id='sc348' href='#sc348' data-uid='dhp348'>SC 348</a>oprosti se od toho, co je před tebou i od toho, co je za tebou,<br>
oprosti se i od toho, co je mezi tím a překroč bytí,<br>
s myslí od všeho osvobozenou<br>
již nepůjdeš znovu vstříc zrození a stárnutí</p>
<p><a class='ref sc' id='sc349' href='#sc349' data-uid='dhp349'>SC 349</a>u člověka s rozrušenými myšlenkami<br>
a silnou vášní, který nazírá jen [tělesnou] krásu,<br>
velmi vzrůstá toužení,<br>
jen si tím upevňuje pouta</p>
<p><a class='ref sc' id='sc350' href='#sc350' data-uid='dhp350'>SC 350</a>kdo se však těší utišováním myšlenek,<br>
a medituje nad [tělesnou] odporností, vždy uvědomělý,<br>
ten učiní konec,<br>
ten odetne Márova pouta</p>
<p><a class='ref sc' id='sc351' href='#sc351' data-uid='dhp351'>SC 351</a>kdo došel cíle a je beze strachu,<br>
prost toužení a bez poskvrny,<br>
ten vytrhl šípy bytí<br>
a je vtělen naposledy</p>
<p><a class='ref sc' id='sc352' href='#sc352' data-uid='dhp352'>SC 352</a>kdo je prost toužení a bez lpění,<br>
je obeznámen s texty -<br>
se skladbu slov -<br>
zná které předcházejí a které je následují,<br>
ten je vtělen naposledy,<br>
o tom se říká, že je velký člověk s velkou moudrostí</p>
<p><a class='ref sc' id='sc353' href='#sc353' data-uid='dhp353'>SC 353</a>všechno jsem přemohl, všechno jsem poznal,<br>
na žádných věcech [stavech] nelpím,<br>
všeho jsem zanechal a jsem osvobozen odstraněním toužení:<br>
sám jsem to přímo poznal, koho bych měl nazvat svým učitelem?</p>
<p><a class='ref sc' id='sc354' href='#sc354' data-uid='dhp354'>SC 354</a>všechny dary předčí dar Dhammy,<br>
všechny chutě předčí chuť Dhammy,<br>
všechny radosti předčí radost z Dhammy,<br>
odstranění toužení předčí všechno utrpení</p>
<p><a class='ref sc' id='sc355' href='#sc355' data-uid='dhp355'>SC 355</a>požitky [bohatství] ničí nemoudrého člověka,<br>
ne toho, kdo hledá druhý břeh,<br>
z touhy po požitcích [bohatství] nemoudrý člověk<br>
ničí ostatní i sebe</p>
<p><a class='ref sc' id='sc356' href='#sc356' data-uid='dhp356'>SC 356</a>plevel ničí pole,<br>
vášeň ničí tyto lidi,<br>
proto—těm, kdo jsou prosti vášně -<br>
dávání přináší velké plody</p>
<p><a class='ref sc' id='sc357' href='#sc357' data-uid='dhp357'>SC 357</a>plevel ničí pole,<br>
nenávist ničí tyto lidi,<br>
proto—těm, kdo jsou prosti nenávisti -<br>
dávání přináší velké plody</p>
<p><a class='ref sc' id='sc358' href='#sc358' data-uid='dhp358'>SC 358</a>plevel ničí pole,<br>
zaslepenost ničí tyto lidi,<br>
proto—těm, kdo jsou prosti zaslepenosti -<br>
dávání přináší velké plody</p>
<p><a class='ref sc' id='sc359' href='#sc359' data-uid='dhp359'>SC 359</a>plevel ničí pole,<br>
žádostivost ničí tyto lidi,<br>
proto—těm, kdo jsou prosti žádostivosti -<br>
dávání přináší velké plody</p>
</blockquote>
<h2>25. Díl: Mnich</h2>
<blockquote class='gatha'>
<p><a class='ref sc' id='sc360' href='#sc360' data-uid='dhp360'>SC 360</a>ovládat své oko [zrak] je dobré,<br>
je dobré ovládat své ucho [sluch],<br>
ovládat svůj nos [čich] je dobré,<br>
je dobré ovládat svůj jazyk [chuť]</p>
<p><a class='ref sc' id='sc361' href='#sc361' data-uid='dhp361'>SC 361</a>ovládat své tělo je dobré,<br>
je dobré ovládat svou řeč,<br>
ovládat svou mysl je dobré,<br>
je dobré zcela se ovládat,<br>
zcela se kontrolující mnich<br>
od veškeré strasti se osvobodí</p>
<p><a class='ref sc' id='sc362' href='#sc362' data-uid='dhp362'>SC 362</a>kdo ukázní své ruce, ukázní své nohy,<br>
ukázní svou řeč, nanejvýš se ukázní -<br>
v niterné radosti, soustředěný<br>
a spokojený v samotě—ten je nazýván mnichem</p>
<p><a class='ref sc' id='sc363' href='#sc363' data-uid='dhp363'>SC 363</a>mnich, který ukázní svá ústa,<br>
recituje bez rozrušení [nepovýšeně]<br>
a objasňuje smysl Dhammy -<br>
sladká je jeho řeč</p>
<p><a class='ref sc' id='sc364' href='#sc364' data-uid='dhp364'>SC 364</a>Dhammou se těšící, z Dhammy se radující,<br>
Dhammu zkoumající,<br>
Dhammu si připomínající mnich<br>
od dobré Dhammy neodpadne</p>
<p><a class='ref sc' id='sc365' href='#sc365' data-uid='dhp365'>SC 365</a>nemysli na vlastní zisk,<br>
nežij v závisti vůči ostatním,<br>
mnich, který závidí ostatním,<br>
soustředění nedosáhne</p>
<p><a class='ref sc' id='sc366' href='#sc366' data-uid='dhp366'>SC 366</a>i když mnich nenabyl zisku,<br>
na vlastní zisk nemyslí,<br>
toho i bohové chválí,<br>
kdo žije čistě a nepolevuje v úsilí</p>
<p><a class='ref sc' id='sc367' href='#sc367' data-uid='dhp367'>SC 367</a>jakékoli jméno-a-hmotu,<br>
kdo nepovažuje za své vlastní,<br>
a kvůli tomu, co není se netrápí,<br>
ten je nazýván mnichem</p>
<p><a class='ref sc' id='sc368' href='#sc368' data-uid='dhp368'>SC 368</a>v laskavosti prodlévající mnich,<br>
povznešený Buddhovým učením,<br>
dosáhne stavu míru:<br>
štěstí utišení formací</p>
<p><a class='ref sc' id='sc369' href='#sc369' data-uid='dhp369'>SC 369</a>vyprázdni, mnichu, tento člun,<br>
prázdný pro tebe bude lehčí,<br>
odetneš-li vášeň a nenávist,<br>
dojdeš tím k odpoutání</p>
<p><a class='ref sc' id='sc370' href='#sc370' data-uid='dhp370'>SC 370</a>odetni pět [nižších pout], zanech pět [vyšších pout]<br>
a rozviň přednostně pět [řídících schopností],<br>
mnich, který překonal pět připoutaností<br>
je nazýván „ten, kdo překročil záplavu“</p>
<p><a class='ref sc' id='sc371' href='#sc371' data-uid='dhp371'>SC 371</a>cvič meditační pohroužení, mnichu, nebuď nedbalý,<br>
nenech svou mysl potulovat u pramenů smyslnosti,<br>
nespolkni z nedbalosti tuto žhavou železnou kouli,<br>
aby ses nespálil a nenaříkal: „to je utrpení“</p>
<p><a class='ref sc' id='sc372' href='#sc372' data-uid='dhp372'>SC 372</a>není meditační pohroužení u toho, kdo postrádá moudrost,<br>
není moudrost u toho, kdo postrádá meditační pohroužení,<br>
kdo je však obdařen meditačním pohroužením i moudrostí,<br>
ten je již v blízkosti odpoutání</p>
<p><a class='ref sc' id='sc373' href='#sc373' data-uid='dhp373'>SC 373</a>do prázdného příbytku vstupuje<br>
mnich, který má mysl naplněnou mírem,<br>
zakouší radost, kterou nezakouší obyčejní lidé,<br>
ten, kdo správně a jasně vidí Dhammu</p>
<p><a class='ref sc' id='sc374' href='#sc374' data-uid='dhp374'>SC 374</a>kdo správně pozná [zakusí] jakým způsobem<br>
osobnostní skupiny vznikají a zanikají,<br>
ten získá nadšení a radost,<br>
neboť tím pozná bezsmrtný stav</p>
<p><a class='ref sc' id='sc375' href='#sc375' data-uid='dhp375'>SC 375</a>toto jsou první kroky<br>
moudrého mnicha, zde [v tomto učení]:<br>
střežení svých smyslů a spokojenost,<br>
sebekontrola podle pravidel cvičení,<br>
sdružování se s dobrými přáteli,<br>
čistý život a nepolevování v úsilí,</p>
<p><a class='ref sc' id='sc376' href='#sc376' data-uid='dhp376'>SC 376</a>měl by mít přátelské zůsoby<br>
a být zkušený v jednání,<br>
tím bude naplněn radostí<br>
a učiní konec utrpení</p>
<p><a class='ref sc' id='sc377' href='#sc377' data-uid='dhp377'>SC 377</a>jako jasmín květů<br>
uvadlých se zbavuje,<br>
tak vášně a nenávisti<br>
zcela se zbavte, mniši</p>
<p><a class='ref sc' id='sc378' href='#sc378' data-uid='dhp378'>SC 378</a>kdo má mírné [klidné] tělo a mírnou řeč,<br>
je mírný a dobře soustředěný,<br>
mnich, který opustil světské návnady,<br>
ten je nazýván „umírněný“</p>
<p><a class='ref sc' id='sc379' href='#sc379' data-uid='dhp379'>SC 379</a>sám sebe napravuj [napomínej],<br>
sám sebe zkoumej,<br>
když střeží sám sebe a je uvědomělý,<br>
bude mnich prodlévat blaženě</p>
<p><a class='ref sc' id='sc380' href='#sc380' data-uid='dhp380'>SC 380</a>každý je sám sobě ochráncem,<br>
každý je sám sobě vůdcem,<br>
proto bys měl ukáznit sám sebe,<br>
jako chovatel svého skvělého koně</p>
<p><a class='ref sc' id='sc381' href='#sc381' data-uid='dhp381'>SC 381</a>radostí naplněný mnich,<br>
povznešený Buddhovým učením,<br>
dosáhne stavu míru:<br>
štěstí utišení formací</p>
<p><a class='ref sc' id='sc382' href='#sc382' data-uid='dhp382'>SC 382</a>když mladý mnich<br>
bojuje [usiluje] v Buddhově učení,<br>
ozáří tento svět,<br>
jako z mraků vynořivší se měsíc</p>
</blockquote>
<h2>26. Díl: Bráhman</h2>
<blockquote class='gatha'>
<p><a class='ref sc' id='sc383' href='#sc383' data-uid='dhp383'>SC 383</a>s odvahou odetni [zastav] proud [vznikání]<br>
a zavrhni smyslové požitky, bráhmane,<br>
s poznáním ukončení formací<br>
poznáš to, co je nestvořené, bráhmane</p>
<p><a class='ref sc' id='sc384' href='#sc384' data-uid='dhp384'>SC 384</a>když tyto dvě věci<br>
bráhman překročí,<br>
pak všechna jeho pouta<br>
dojdou k ukončení—u toho, kdo je vědoucí</p>
<p><a class='ref sc' id='sc385' href='#sc385' data-uid='dhp385'>SC 385</a>pro koho již onen svět ani tento svět,<br>
ani onen-i-tento svět neexistuje [není k nalezení],<br>
je prostý úzkosti a zbavený pout,<br>
toho nazývám bráhmanem</p>
<p><a class='ref sc' id='sc386' href='#sc386' data-uid='dhp386'>SC 386</a>kdo dlí bez poskvrn v meditačním pohroužení,<br>
kdo splnil svůj úkol a je prostý zákalů,<br>
kdo dosáhl nejvyššího cíle,<br>
toho nazývám bráhmanem</p>
<p><a class='ref sc' id='sc387' href='#sc387' data-uid='dhp387'>SC 387</a>slunce září ve dne,<br>
měsíc svítí v noci,<br>
bojovník září ve své zbroji,<br>
bráhman září v meditačním pohroužení,<br>
avšak po celý [každý] den i noc<br>
září svým jasem Probuzený</p>
<p><a class='ref sc' id='sc388' href='#sc388' data-uid='dhp388'>SC 388</a>„bráhman“ proto, že se zbavil zla,<br>
„asketa“ proto je někdo nazýván, že žije správně,<br>
že opustil vlastní poskvrnění,<br>
proto je někdo nazýván „ten, kdo opustil [odešel]“</p>
<p><a class='ref sc' id='sc389' href='#sc389' data-uid='dhp389'>SC 389</a>nechť nikdo neudeří bráhmana<br>
a bráhman nechť nepovolí svému hněvu,<br>
hanba tomu, kdo napadne bráhmana,<br>
větší hanba, když ten povolí svému hněvu</p>
<p><a class='ref sc' id='sc390' href='#sc390' data-uid='dhp390'>SC 390</a>nic není pro bráhmana lepší<br>
než pevně ovládaná mysl vůči tomu, co je milé,<br>
a do jaké míry se odvrátí od ubližování,<br>
do té míry se utiší jeho utrpení</p>
<p><a class='ref sc' id='sc391' href='#sc391' data-uid='dhp391'>SC 391</a>kdo tělesně, slovně<br>
a mentálně nekoná špatné skutky,<br>
ovládá se v těchto třech způsobech,<br>
toho nazývám bráhmanem</p>
<p><a class='ref sc' id='sc392' href='#sc392' data-uid='dhp392'>SC 392</a>od koho jsi byl poučen v Dhammě,<br>
vyložené dokonale Probuzeným,<br>
toho chovej v náležité úctě,<br>
jako bráhman obětní oheň</p>
<p><a class='ref sc' id='sc393' href='#sc393' data-uid='dhp393'>SC 393</a>ani splétáním vlasů, ani rodem<br>
ani zrozením se nikdo nestane bráhmanem,<br>
v kom je však pravda a Dhamma,<br>
ten je čistým, ten je bráhmanem</p>
<p><a class='ref sc' id='sc394' href='#sc394' data-uid='dhp394'>SC 394</a>k čemu je ti splétání vlasů, nemoudrý člověče,<br>
k čemu je ti plášť z antilopí kůže?,<br>
uvnitř jsi zamotaný,<br>
navenek uhlazený</p>
<p><a class='ref sc' id='sc395' href='#sc395' data-uid='dhp395'>SC 395</a>kdo se obléká do odhozených hadrů,<br>
je vyhublý až mu vystupují žíly<br>
a osamotě dlí v lesích v meditačním pohroužení,<br>
toho nazývám bráhmanem</p>
<p><a class='ref sc' id='sc396' href='#sc396' data-uid='dhp396'>SC 396</a>nenazývám někoho bráhmanem podle toho<br>
z jakého lůna, z jaké matky se zrodil,<br>
nazýván ctěným učitelem [vykladačem]<br>
je ten, kdo nic nemá -<br>
kdo na ničem nelpí,<br>
toho nazývám bráhmanem</p>
<p><a class='ref sc' id='sc397' href='#sc397' data-uid='dhp397'>SC 397</a>kdo odetnul všechna pouta,<br>
není rozrušený<br>
a je oproštěn od připoutanosti,<br>
toho nazývám bráhmanem</p>
<p><a class='ref sc' id='sc398' href='#sc398' data-uid='dhp398'>SC 398</a>kdo odetnul popruh a řemen,<br>
otěž a uzdu,<br>
odstranil závoru a je probuzený,<br>
toho nazývám bráhmanem</p>
<p><a class='ref sc' id='sc399' href='#sc399' data-uid='dhp399'>SC 399</a>kdo napadení, rány i pouta<br>
snáší prost zloby<br>
a jeho silou je síla trpělivosti,<br>
toho nazývám bráhmanem</p>
<p><a class='ref sc' id='sc400' href='#sc400' data-uid='dhp400'>SC 400</a>kdo je prost hněvu a dbalý svých povinností,<br>
dbalý ctnosti a prost pýchy,<br>
kdo je zkrocený a je vtělen naposledy,<br>
toho nazývám bráhmanem</p>
<p><a class='ref sc' id='sc401' href='#sc401' data-uid='dhp401'>SC 401</a>jako voda na lotosovém listě<br>
či hořčičné semínko na hrotu jehly,<br>
kdo na smyslových požitcích neulpí,<br>
toho nazývám bráhmanem</p>
<p><a class='ref sc' id='sc402' href='#sc402' data-uid='dhp402'>SC 402</a>kdo vzhledem k utrpení poznává,<br>
že ho právě zde, sám pro sebe ukončil,<br>
kdo odložil břemeno a je odpoután,<br>
toho nazývám bráhmanem</p>
<p><a class='ref sc' id='sc403' href='#sc403' data-uid='dhp403'>SC 403</a>mudrce s hlubokou moudrostí,<br>
který rozezná co je stezka a co není stezka,<br>
který dosáhl nejvyššího cíle,<br>
toho nazývám bráhmanem</p>
<p><a class='ref sc' id='sc404' href='#sc404' data-uid='dhp404'>SC 404</a>kdo se nesdružuje s hospodáři<br>
ani s poutníky bez domova,<br>
kdo žije v bezdomoví a má málo přání,<br>
toho nazývám bráhmanem</p>
<p><a class='ref sc' id='sc405' href='#sc405' data-uid='dhp405'>SC 405</a>kdo zanechal násilí [odložil hůl] vůči živým bytostem,<br>
ať bázlivým či statečným,<br>
kdo nezabíjí ani nenavádí ostatní k zabíjení,<br>
toho nazývám bráhmanem</p>
<p><a class='ref sc' id='sc406' href='#sc406' data-uid='dhp406'>SC 406</a>kdo je prost nepřátelství mezi nepřáteli,<br>
mezi násilníky je umírněný [odpoutaný]<br>
a mezi ulpívajícími je prost lpění,<br>
toho nazývám bráhmanem</p>
<p><a class='ref sc' id='sc407' href='#sc407' data-uid='dhp407'>SC 407</a>od koho vášeň i nenávist,<br>
domýšlivost i pohrdavost odpadla<br>
jako hořčičné semínko z hrotu jehly,<br>
toho nazývám bráhmanem</p>
<p><a class='ref sc' id='sc408' href='#sc408' data-uid='dhp408'>SC 408</a>kdo ne-hrubá, poučná<br>
a pravdivá slova pronáší,<br>
kdo nikoho neuráží,<br>
toho nazývám bráhmanem</p>
<p><a class='ref sc' id='sc409' href='#sc409' data-uid='dhp409'>SC 409</a>kdo zde—ať dlouhé či krátké,<br>
malé či velké, krásné či ošklivé -<br>
ve světě nebere nic nedarovaného,<br>
toho nazývám bráhmanem</p>
<p><a class='ref sc' id='sc410' href='#sc410' data-uid='dhp410'>SC 410</a>u koho není k nalezení touha<br>
po tomto světě či po onom světě [po smrti],<br>
kdo je zbaven touhy a je odpoutaný,<br>
toho nazývám bráhmnem</p>
<p><a class='ref sc' id='sc411' href='#sc411' data-uid='dhp411'>SC 411</a>u koho není k nalezení místo jeho lpění<br>
a je prost pochybností díky konečnému poznání,<br>
kdo dosáhl hlubiny bezsmrtnosti,<br>
toho nazývám bráhmanem</p>
<p><a class='ref sc' id='sc412' href='#sc412' data-uid='dhp412'>SC 412</a>kdo zde [v tomto světě] dobro i zlo,<br>
obě tato lpění překonal<br>
a je prost trápení, bez poskvrny, čistý,<br>
toho nazývám bráhmanem</p>
<p><a class='ref sc' id='sc413' href='#sc413' data-uid='dhp413'>SC 413</a>kdo je jako měsíc, neposkvrněný a čistý,<br>
čirý a klidný,<br>
kdo zcela odstranil zalíbení v bytí,<br>
toho nazývám bráhmanem</p>
<p><a class='ref sc' id='sc414' href='#sc414' data-uid='dhp414'>SC 414</a>kdo tuto nebezpečnou a obtížnou cestu,<br>
koloběh životů a zaslepenost překonal,<br>
kdo překročil na druhý břeh a dlí v meditačním pohroužení,<br>
kdo je prost žádostí, prost pochybností,<br>
odpoutaný skrze neulpívání,<br>
toho nazývám bráhmanem</p>
<p><a class='ref sc' id='sc415' href='#sc415' data-uid='dhp415'>SC 415</a>kdo zde, opustiv smyslné požitky,<br>
odejde z domova do bezdomoví,<br>
kdo zcela ukončil [odstranil] smyslné bytí,<br>
toho nazývám bráhmanem</p>
<p><a class='ref sc' id='sc416' href='#sc416' data-uid='dhp416'>SC 416</a>kdo zde, opustiv toužení,<br>
odejde z domova do bezdomoví,<br>
kdo zcela ukončil [odstranil] toužení po bytí,<br>
toho nazývám bráhmanem</p>
<p><a class='ref sc' id='sc417' href='#sc417' data-uid='dhp417'>SC 417</a>kdo opustil lidská pouta<br>
a překonal i pouta nebeská,<br>
kdo je zbaven všech pout,<br>
toho nazývám bráhmanem</p>
<p><a class='ref sc' id='sc418' href='#sc418' data-uid='dhp418'>SC 418</a>kdo opustil libost i nelibost,<br>
kdo je vychladlý a prostý přivlastňování,<br>
kdo je hrdinou, jenž přemohl celý svět,<br>
toho nazývám bráhmanem</p>
<p><a class='ref sc' id='sc419' href='#sc419' data-uid='dhp419'>SC 419</a>kdo zná zanikání [odcházení] bytostí<br>
a jejich znovuvyvstávání, v celistvosti,<br>
kdo je bez lpění, blažený a probuzený,<br>
toho nazývám bráhmanem</p>
<p><a class='ref sc' id='sc420' href='#sc420' data-uid='dhp420'>SC 420</a>ten, jehož směr [místo určení] neznají<br>
bohové, nebešťané ani lidé,<br>
kdo je oproštěný od zákalů, zasloužilý,<br>
toho nazývám bráhmanem</p>
<p><a class='ref sc' id='sc421' href='#sc421' data-uid='dhp421'>SC 421</a>pro koho je minulost, budoucnost<br>
i to, co je mezi tím nicotou,<br>
kdo na ničem nelpí,<br>
toho nazývám bráhmanem</p>
<p><a class='ref sc' id='sc422' href='#sc422' data-uid='dhp422'>SC 422</a>kdo je vůdce a ušlechtilý hrdina,<br>
kdo je velkým zřecem, jenž nad vším zvítězil,<br>
kdo je prost žádostí, očištěný od zla a probuzený,<br>
toho nazývám bráhmanem</p>
<p><a class='ref sc' id='sc423' href='#sc423' data-uid='dhp423'>SC 423</a>kdo své dřívější životy poznal<br>
a nebeské světy i místa utrpení uzřel,<br>
kdo ukončení zrozování dosáhl<br>
a je mudrcem s dokonalým přímým poznáním,<br>
kdo dovršil vše, co lze dovršit,<br>
toho nazývám bráhmanem</p>
</blockquote>
<p class='end'>Konec sbírky Dhammapada</p>
<footer>
<p>Překlad <span class='author'>Štěpán Chromovský</span>.</p>
<p>(C) Přátelé Dhammy: http://dhamma.wz.cz/textarchive.htm</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
