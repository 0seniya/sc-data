<!DOCTYPE html>
<html>
<head>
<meta charset="UTF-8">
<meta author="V. Fausböll">
<title></title>
</head>
<body>
<div id="text" lang="la">
<section class="sutta" id="dhp221-234">
<article>
<div class="hgroup">
<p class="division">Dhammapadam</p>
<h1>Cap. 17</h1>
</div>
<blockquote class="gatha">
<p><a class="sc" data-uid="dhp221" id="221"></a>Iram ponat (homo), deponat arrogantiam, vinculum omne superet; eum speciei propriæ non inhærentem, inopem non consequuntur dolores.</p>
<p><a class="sc" data-uid="dhp222" id="222"></a>Qui exortam iram currus volventis instar retinet, eum aurigam dico; frena tenens cetera multitudo.</p>
<p><a class="sc" data-uid="dhp223" id="223"></a>Clementiâ vincat (homo) iram, malum bono vincat, vincat avarum liberalitate, sinceritate falsiloquum.</p>
<p><a class="sc" data-uid="dhp224" id="224"></a>Verum loquatur, ne irascatur, det parvulum rogatus: per has tres conditiones ibit in deorum propinquitatem.</p>
<p><a class="sc" data-uid="dhp225" id="225"></a>Vim non inferentes qui (sunt) anachoretæ, semper corpore domiti, ii adeunt immortale locum, quo profecti non moerent.</p>
<p><a class="sc" data-uid="dhp226" id="226"></a>Semper vigilantium, die noctuque discentium, in Nibbánum intendentium intereunt cupiditates.</p>
<p><a class="sc" data-uid="dhp227" id="227"></a>Grandævum illum incomparabilem, non eum, ut (nec) infantem, (vituperant); vituperant tacite sedentem, vituperant multa loquentem, demense loquentem etiam vituperant, non est in mundo (quisquam) non vituperatus.</p>
<p><a class="sc" data-uid="dhp228" id="228"></a>Neque fuit, neque erit, neque nunc reperitur solummodo vituperatus homo vel solummodo laudatus.</p>
<p><a class="sc" data-uid="dhp229" id="229"></a>Quem forte intelligentes laudant quotidie reputando, integram vitam degentem, sapientem, cognitione et virtute præditum,</p>
<p><a class="sc" data-uid="dhp230" id="230"></a>jambonadæ numi instar quis eum vituperare sustinet? Etiam dii eum celebrant, a Brahma ipso celebratus (est).</p>
<p><a class="sc" data-uid="dhp231" id="231"></a>A corporis iracundia caveat (homo), corpore domitus sit; malis corporis facinoribus relictis per corpus bona facinora exerceat.</p>
<p><a class="sc" data-uid="dhp232" id="232"></a>A sermonis iracundia caveat, sermone domitus sit; malis sermonis facinoribus relictis per sermonem bona facinora exerceat.</p>
<p><a class="sc" data-uid="dhp233" id="233"></a>A mentis iracundia caveat, mente domitus sit, malis mentis facinoribus relictis per mentem bona facinora exerceat.</p>
<p><a class="sc" data-uid="dhp234" id="234"></a>Corpore domiti sapientes itidemque sermone domiti, mente domiti sapientes, hi sane ab omni parte bene domiti.</p>
</blockquote>
</article>
<aside id="metaarea">
<p>Translated by: <span class="author">V. Fausböll</span></p>
<p><cite class="book">Dhammapadam</cite></p>
<p>Ex Tribus Codicibus Hauniensibus. Palice edidit, latine vertit, excerptis ex commentario Palico. Notisque illustravit. MDCCCLV</p>
<p>Book digitized by Google and uploaded to the Internet Archive by user tpb</p>
<p>You can dowload a scan of the original text at: <a href="https://archive.org/details/dhammapadampali00unkngoog" target="_blank">https://archive.org/details/dhammapadampali00unkngoog</a>.</p>
<p>Prepared for SuttaCentral by <span class="editor">Anagarika Sabbamitta</span>.</p>
</aside>
</section>
</div>
</body>
</html>
