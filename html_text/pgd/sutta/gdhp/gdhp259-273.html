<!DOCTYPE html>
<html>
<head>
<meta charset="UTF-8">
<meta author="John Brough">
<title></title>
</head>
<body>
<div id="text" lang="pgd">
<section class="sutta" id="gdhp259-273">
<article>
<div class="hgroup">
<p class="division">Gāndhārī Dharmapada</p>
<h1>16. prakīrṇaka vagga</h1>
</div>
<blockquote class="gatha">
<p><a class="jb" data-uid="gdhp259" id="259"></a>ekasaṇa ekasaya<br>
ekaïyaï savudu<br>
eku ramahi atvaṇa<br>
arañi ekao vasa ◦</p>
<p><a class="jb" data-uid="gdhp260" id="260"></a>yasa ṣadha i praña ya<br>
viya otrapia hiri<br>
s<span class="unclear">o</span> ho mahadhaṇa bhodi<br>
moham aña baho dhaṇa ◦</p>
<p><a class="jb" data-uid="gdhp261" id="261"></a>na sadi putra traṇaï<br>
na bhoa na vi banava<br>
adeṇa abhiduṇasa<br>
nasti ñadihi traṇadha ◦</p>
<p><a class="jb" data-uid="gdhp262" id="262"></a>drupravaï druabhiramu<br>
druaj̄avasaṇa ghara<br>
dukhu samaṇasavaso<br>
dukhaṇuvadida bhava ◦</p>
<p><a class="jb" data-uid="gdhp263" id="263"></a>kiche maṇuśapradilabhu<br>
kicha macaṇa jivida<br>
kiche sadhamaśramaṇa<br>
kiche budhaṇa upaya ◦</p>
<p><a class="jb" data-uid="gdhp264" id="264"></a>sukaraṇi asadhuṇi<br>
atvaṇo ahidaṇa yi<br>
ya du hida ji sadhu ji<br>
ta gu paramadrukara ◦</p>
<p><a class="jb" data-uid="gdhp265" id="265"></a>apaṇatha paratheṇa<br>
na kuda yiṇo havaï<br>
atvatha paramu ñatva<br>
svakathaparamu sia</p>
<p><a class="jb" data-uid="gdhp266" id="266"></a>ayoi yuji atvaṇa<br>
yoaseva ayujadu<br>
atha hitva priagaha<br>
svihadi arthaṇupaśiṇo</p>
<p><a class="jb" data-uid="gdhp267" id="267"></a>nedi hi mahavira<br>
sadhameṇa tadhakada<br>
dhameṇa neamaṇaṇa<br>
ka y asua viaṇadu ◦</p>
<p><a class="jb" data-uid="gdhp268" id="268"></a>alia bhaṣamaṇasa<br>
avakamadi devada<br>
muha ji pudia bhodi<br>
sagaṭ́haṇa i bhatsadi ◦</p>
<p><a class="jb" data-uid="gdhp269" id="269"></a>abhudavadi naraka uvedi<br>
yo yavi kitva na karodi āha<br>
uvhaï ami preca sama bhavadi<br>
nihiṇakama maṇuya paratri</p>
<p><a class="jb" data-uid="gdhp270" id="270"></a>catvari ṭ́haṇaṇi naro pramatu<br>
avajadi paradarovasevi<br>
amuñalabha aniamasaya<br>
nina tridia niraya caüṭ́ha</p>
<p><a class="jb" data-uid="gdhp271" id="271"></a>na pareṣa vilomaṇi<br>
na pareṣa kidakida<br>
atvaṇo i samikṣea<br>
samaṇi viṣamaṇi ca ◦</p>
<p><a class="jb" data-uid="gdhp272" id="272"></a>supaśi vaja añeṣa<br>
atvaṇo maṇa drudaśa<br>
pareṣa eṣu vajaṇa<br>
upuṇadi yatha busu<br>
atvaṇo maṇa chadedi<br>
kali va kidava śaḍha ◦</p>
<p><a class="jb" data-uid="gdhp273" id="273"></a>alajidavi lajadi<br>
lajidavi na lajadi<br>
abhayi bhayadarśavi<br>
bhayi abhayadarśaṇo<br>
michadiṭhisamadaṇa<br>
satva gachadi drugadi</p>
</blockquote>
</article>
<aside id="metaarea">
<p><cite class="book">Gāndhārī Dharmapada</cite></p>
<p>Sources: Baums 2014.4, John Brough, London 1962. (London Oriental Series, 7.)</p>
<p>Original text can be found at the <a href="https://gandhari.org/a_manuscript.php?catid=CKM0077" target="_blank">Gandhari.org Catalog</a>.</p>
<p>Main site: <a href="https://gandhari.org/" target="_blank">Gandhari.org</a>.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
