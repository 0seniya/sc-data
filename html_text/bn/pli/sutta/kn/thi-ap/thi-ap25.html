<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap25' lang='bn'>
<header>
<ul>
<li class='division'>থেরী-অপদান</li>
<li class='division'>৩. কুণ্ডলকেশী বর্গ</li>
</ul>
<h1>৫. নন্দা থেরী অপদান</h1>
</header>
<p><a class='ref karu-bh' id='karu-bh১৬৬'>Karu-bh ১৬৬</a>আজ থেকে লক্ষকল্প আগে সর্ববিধ ধর্মে বিশেষ পারদর্শী, নায়ক পদুমুত্তর বুদ্ধ উৎপন্ন হয়েছিলেন।</p>
<p><a class='ref karu-bh' id='karu-bh১৬৭'>Karu-bh ১৬৭</a>উপদেষ্টা, বিজ্ঞাপক, সকল প্রাণীর উদ্ধারকারী, দেশনাকুশল বুদ্ধ বহু জনতাকে তীর্ণ করেছিলেন।</p>
<p><a class='ref karu-bh' id='karu-bh১৬৮'>Karu-bh ১৬৮</a>সকল প্রাণীর পরম হিতৈষী, অনুকম্পাপরায়ণ, কারুণিক, বুদ্ধ সকল অন্যতীর্থিয়কে পঞ্চশীলে প্রতিষ্ঠিত করেছিলেন।</p>
<p><a class='ref karu-bh' id='karu-bh১৬৯-১৭০'>Karu-bh ১৬৯-১৭০</a>এভাবেই তিনি ছিলেন নিরাকূল, তীর্থিয়শূন্য, বৈচিত্রপূর্ণ বশীভূত অর্হৎ পরিবেষ্টিত, আটান্ন প্রকার রত্নতুল্য উজ্জ্বল মহামুনি, সুবর্ণতুল্য ও বত্রিশ মহাপুরুষ লক্ষণবিশিষ্ট।</p>
<p><a class='ref karu-bh' id='karu-bh১৭১'>Karu-bh ১৭১</a>তৎকালীন স্বাভাবিক আয়ু লক্ষ বৎসর জীবিত থেকে তিনি বহু জনতাকে তীর্ণ করেছিলেন।</p>
<p><a class='ref karu-bh' id='karu-bh১৭২'>Karu-bh ১৭২</a>তখন আমি হংসবতী নগরে এক শ্রেষ্ঠী পরিবারে জন্মেছিলাম। আমি নানাবিধ রত্ন-সমন্বিত হয়ে মহাসুখে দিনাতিপাত করছিলাম।</p>
<p><a class='ref karu-bh' id='karu-bh১৭৩'>Karu-bh ১৭৩</a>একদিন আমি মহাবীর বুদ্ধের কাছে গিয়ে অমৃতোপম, পরম আস্বাদযুক্ত, পরমার্থ-নিবেদক ধর্মদেশনা শুনেছিলাম।</p>
<p><a class='ref karu-bh' id='karu-bh১৭৪'>Karu-bh ১৭৪</a>তখন আমি সশ্রাবক লোকনায়ক বুদ্ধকে নিমন্ত্রণ করে নিজ হাতে প্রসন্নমনে মহাদান দিয়েছিলাম।</p>
<p><a class='ref karu-bh' id='karu-bh১৭৫'>Karu-bh ১৭৫</a>তারপর আমি সশ্রাবক লোকনায়ক ধীর বুদ্ধের পায়ে মাথা ঠেকিয়ে ধ্যানী ভিক্ষুদের মধ্যে শ্রেষ্ঠপদে আসীন হবার প্রার্থনা নিবেদন করেছিলাম।</p>
<p><a class='ref karu-bh' id='karu-bh১৭৬'>Karu-bh ১৭৬</a>তখন অদান্তকে দমনকারী, ত্রিলোকশরণ, প্রভু নরসারথি বুদ্ধ আমাকে বলেছিলেন, ‘তোমার প্রার্থনা সফল হবে।’</p>
<p><a class='ref karu-bh' id='karu-bh১৭৭'>Karu-bh ১৭৭</a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে উৎপন্ন হবেন।</p>
<p><a class='ref karu-bh' id='karu-bh১৭৮'>Karu-bh ১৭৮</a>তাঁর ধর্মে তুমি ধর্মৌরসজাত উত্তরাধিকারী নন্দা নাম্নী শাস্তাশ্রাবিকা হবে।</p>
<p><a class='ref karu-bh' id='karu-bh১৭৯'>Karu-bh ১৭৯</a>তা শুনে আমি ভীষণ খুশি হয়েছিলাম। তারপর থেকে আজীবন আমি মৈত্রীতদ্গত চিত্তে বিনায়ক বুদ্ধকে চতুর্প্রত্যয় দিয়ে সেবা-পরিচর্যা করেছিলাম।</p>
<p><a class='ref karu-bh' id='karu-bh১৮০'>Karu-bh ১৮০</a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='ref karu-bh' id='karu-bh১৮১'>Karu-bh ১৮১</a>সেখান থেকে চ্যুত হয়ে যাম দেবলোকে, সেখান চ্যুত হয়ে তুষিত দেবলোকে, সেখান থেকে চ্যুত হয়ে নির্মাণরতি দেবলোকে এবং সেখান থেকে চ্যুত হয়ে পরনির্মিত-বশবর্তী দেবলোকে জন্মেছিলাম।</p>
<p><a class='ref karu-bh' id='karu-bh১৮২'>Karu-bh ১৮২</a>সেই কর্মের ফলে আমি যেখানেই জন্মগ্রহণ করেছি সর্বত্রই রাজমহিষী হয়েছিলাম।</p>
<p><a class='ref karu-bh' id='karu-bh১৮৩'>Karu-bh ১৮৩</a>সেখান থেকে চ্যুত হয়ে আমি বহুবার চক্রবর্তী রাজা ও প্রাদেসিক রাজার মহিষী হয়েছিলাম।</p>
<p><a class='ref karu-bh' id='karu-bh১৮৪'>Karu-bh ১৮৪</a>দেবমনুষ্যসম্পত্তি ভোগ করে আমি দেবমনুষ্যলোকে সর্বত্রই সুখী হয়ে বহুকল্প বিচরণ করেছিলাম।</p>
<p><a class='ref karu-bh' id='karu-bh১৮৫'>Karu-bh ১৮৫</a>এই শেষ জন্মে আমি কপিলবাস্তু নগরে শুদ্ধোদন রাজার অনিন্দিতা কন্যা হয়েছিলাম।</p>
<p><a class='ref karu-bh' id='karu-bh১৮৬'>Karu-bh ১৮৬</a>আমার রূপশ্রী দেখে সেই কুল আনন্দিত হয়েছিল। সে কারণে আমার নাম রাখা হলো ‘নন্দা’।</p>
<p><a class='ref karu-bh' id='karu-bh১৮৭'>Karu-bh ১৮৭</a>সেই কপিলবাস্তু নগরে একমাত্র যশোধরা ব্যতীত সকল যুবতির মধ্যে আমিই কল্যাণী তথা সুন্দরী বলে পরিচিত হয়েছিলাম।</p>
<p><a class='ref karu-bh' id='karu-bh১৮৮'>Karu-bh ১৮৮</a>আমার বড় ভাই ত্রিলোকাগ্র বুদ্ধ আর মেঝো ভাই অর্হৎ, আমিই শুধু একাকী গৃহস্থ হয়ে আছি। মাতা আমাকে এই বলে উৎসাহবাক্যে আপ্যায়িত করেছিলেন :</p>
<p><a class='ref karu-bh' id='karu-bh১৮৯'>Karu-bh ১৮৯</a>তুমি শাক্যকুলে জন্ম নেওয়া বুদ্ধের অনুজা তথা ছোট বোন। নন্দও প্রব্রজ্যা নিয়েছে। একাকী তুমি গৃহে থেকে কী করবে?</p>
<p><a class='ref karu-bh' id='karu-bh১৯০'>Karu-bh ১৯০</a>এই যৌবন একদিন জরাগ্রস্ত হবে। এই রূপ বড়ই অশুচি। এই নীরোগ দেহে যেকোনো সময় রোগ জেঁকে বসতে পারে। এই জীবন যেকোনো সময় মৃত্যুমুখে পড়তে পারে।</p>
<p><a class='ref karu-bh' id='karu-bh১৯১-১৯৩'>Karu-bh ১৯১-১৯৩</a>নানাবিধ অলংকারে ভূষিত এই রূপকে এখন মনে হচ্ছে শুভ, কান্ত, মনোহর ও সুন্দর স্তূপের মতো। এই পুঞ্জিত লোকসার, নয়ন-রসায়ন, পুণ্য-কীর্তিজনক ও ওক্কাকুকুলের নন্দন তোমার এই দেহে অচিরেই জরা আক্রমণ করবে। অতএব গৃহত্যাগ করে তুমি মহাকারুনিকের অনিন্দিত ধর্মে বিচরণ কর।</p>
<p><a class='ref karu-bh' id='karu-bh১৯৪'>Karu-bh ১৯৪</a>মায়ের কথা শুনে আমি অনাগারিক প্রব্রজ্যা গ্রহণ করেছিলাম। তারপরও আমি মনে মনে দেহের প্রতি যে রূপ-যৌবন-লোলুপতা ত্যাগ করতে পারিনি।</p>
<p><a class='ref karu-bh' id='karu-bh১৯৫'>Karu-bh ১৯৫</a>মাতা আমাকে গভীর মনোযোগ দিয়ে ধ্যান করতে বললেও আমি কিন্তু তাতে কোনো উৎসাহ পেতাম না।</p>
<p><a class='ref karu-bh' id='karu-bh১৯৬-১৯৭'>Karu-bh ১৯৬-১৯৭</a>তারপর মহাকারুণিক বুদ্ধ আমাকে কাম-লালসাগ্রস্ত দেখে রূপের প্রতি অনাসক্তি উৎপাদনার্থে আমার চক্ষুপথে স্বীয় ঋদ্ধিবলে এক স্ত্রীলোক তৈরি করলেন। মেয়েটি ভীষণ সুন্দরী, অভিরূপা, মমতাময়ী ও সুশ্রী।</p>
<p><a class='ref karu-bh' id='karu-bh১৯৮'>Karu-bh ১৯৮</a>তাকে দেখে আমি বিস্মিত হলাম। আরও বেশি বিস্মিত হলাম তার রূপ দেখে। আমি ভাবলাম, আমার মনুষ্যচক্ষু লাভ আজ সফল হলো।</p>
<p><a class='ref karu-bh' id='karu-bh১৯৯'>Karu-bh ১৯৯</a>আমি তাকে বললাম, এসো সুভগে, তোমার কী প্রয়োজন আমাকে বলো। যদি আমায় প্রিয় ভাবো, তবে তোমার কুল, নাম, গোত্র কী তা আমায় বলো।</p>
<p><a class='ref karu-bh' id='karu-bh২০০'>Karu-bh ২০০</a>হে সুভগে, আমায় বঞ্চিত করো না। আমার কোলে শয়ন করো। আমার কোলে শায়িত হয়ে কিছুক্ষণ বিশ্রাম করো।</p>
<p><a class='ref karu-bh' id='karu-bh২০১'>Karu-bh ২০১</a>তারপর সেই সুলোচনা কন্যা আমার কোলে মাথা রেখে শয়ন করল। অকস্মাৎ তার কপালে এক ভয়ংকর মাকড়সার কামড়ে এক ফোঁসকা দেখা দিল। সঙ্গে সঙ্গে সেটি ফুলে উঠল, ঘৃণ্য ও রক্তাক্ত হলো।</p>
<p><a class='ref karu-bh' id='karu-bh২০৩'>Karu-bh ২০৩</a>ফুলে ফেঁপে উঠা মুখ থেকে অশুচি দুর্গন্ধ ছড়াতে লাগল। সেটি ক্রমে আরও স্ফীত হলো। সেখান থেকে রক্তাক্ত পুঁজ বের হতে লাগল।</p>
<p><a class='ref karu-bh' id='karu-bh২০৪'>Karu-bh ২০৪</a>তার সর্বাঙ্গে প্রবল যন্ত্রণা শুরু হলো। সে যন্ত্রণায় ছটফট করতে লাগল, আর করুণ সুরে বিলাপ করতে লাগল এই বলে :</p>
<p><a class='ref karu-bh' id='karu-bh২০৫'>Karu-bh ২০৫</a>আমি বিষম দুঃখ পাচ্ছি, অসম্ভব যন্ত্রণা ভোগ করছি। হে সখী, এখন আমি মহাদুঃখে নিমগ্ন, তুমিই আমার আশ্রয় হও।</p>
<p><a class='ref karu-bh' id='karu-bh২০৬'>Karu-bh ২০৬</a>তখন আমি মনে মনে ভাবলাম, কোথায় তোমার মুখের শোভা! কোথায় তোমার উন্নত নাক! কোথায় গেল তোমার লাল ললাট! কোথায় গেল তোমার মুখ!</p>
<p><a class='ref karu-bh' id='karu-bh২০৭'>Karu-bh ২০৭</a>কোথায় তোমার শশীর ন্যায় স্নিগ্ধ বর্ণ! কোথায় গেল তোমার সেই উন্নত গ্রীবা! তোমার সেই কর্ণ দুটি আজ ঝুলে পড়েছে, আর বিবর্ণ বিশ্রী হয়েছে।</p>
<p><a class='ref karu-bh' id='karu-bh২০৮'>Karu-bh ২০৮</a>তোমার উন্নত স্তনদ্বয় এখন শুষ্ক হয়ে ঝুলে পড়েছে! এই স্তনদ্বয় হতে অশুচি দুর্গন্ধ বের হচ্ছে।</p>
<p><a class='ref karu-bh' id='karu-bh২০৯'>Karu-bh ২০৯</a>তোমার কটিদেশ কতই না বিশ্রী হয়েছে! এই দেহ আসলে জঘন্য কষাইখানা তুল্য! সে কারণেই এমন ভয়াবহ পরিস্থিতির উদ্ভব হয়েছে! অহো, এই দেহ যে বড়ই অশাশ্বত!</p>
<p><a class='ref karu-bh' id='karu-bh২১০'>Karu-bh ২১০</a>এই দেহ হতে উৎপন্ন সবকিছুই পূতি দুর্গন্ধময় ও ভয়ানক, শ্মাশানের ন্যায় বীভৎস! মূর্খরাই এই দেহে রমিত হয়।</p>
<p><a class='ref karu-bh' id='karu-bh২১১'>Karu-bh ২১১</a>তখন আমার ভাই মহাকারুণিক লোকনায়ক বুদ্ধ আমাকে সংবিগ্নচিত্ত দেখে এই গাথাগুলো ভাষণ করলেন :</p>
<p><a class='ref karu-bh' id='karu-bh২১২'>Karu-bh ২১২</a>হে নন্দা, এই পূতি দুর্গন্ধময়, অশুচি দেহকে দেখ। অশুভ-ভাবনা কর। চিত্তকে একাগ্র ও সমাহিত কর।</p>
<p><a class='ref karu-bh' id='karu-bh২১৩'>Karu-bh ২১৩</a>এই দেহ যেমন, অন্য দেহগুলোও তেমন। অন্য দেহগুলো যেমন, এই দেহও তেমন। এই দুর্গন্ধপূর্ণ অশুচি দেহকে কেবল মূর্খরাই অভিনন্দিত করে।</p>
<p><a class='ref karu-bh' id='karu-bh২১৪'>Karu-bh ২১৪</a>এই দেহকে যারা রাতদিন অতন্দ্রভাবে এভাবে পর্যবেক্ষণ করে, তারা নিজ জ্ঞানে এই দেহের প্রকৃত ধর্ম দেখতে পায় ও বুঝতে পারে।</p>
<p><a class='ref karu-bh' id='karu-bh২১৫'>Karu-bh ২১৫</a>বুদ্ধের এই গাথাগুলো শুনে আমি আরও বেশি সংবিগ্ন হলাম। আর তাতে আমি সেখানে দাঁড়িয়েই অর্হত্ত্ব লাভ করলাম।</p>
<p><a class='ref karu-bh' id='karu-bh২১৬'>Karu-bh ২১৬</a>আমি যেখানেই বসি না কেন, সব সময় ধ্যানপরায়ণ হয়ে থাকি। বুদ্ধ আমার এই গুণে তুষ্ট হয়ে আমাকে শ্রেষ্ঠপদে বসালেন।</p>
<p><a class='ref karu-bh' id='karu-bh২১৭'>Karu-bh ২১৭</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh২১৮'>Karu-bh ২১৮</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh২১৯'>Karu-bh ২১৯</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই নন্দা ভিক্ষুণী জনপদকল্যাণী এই গাথাগুলো ভাষণ করেছিলেন।</p>
<p class='endsutta'>[নন্দা থেরী অপদান পঞ্চম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
