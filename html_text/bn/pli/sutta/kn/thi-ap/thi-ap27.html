<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap27' lang='bn'>
<header>
<ul>
<li class='division'>থেরী-অপদান</li>
<li class='division'>৩. কুণ্ডলকেশী বর্গ</li>
</ul>
<h1>৭. ভদ্রাকাপিলানী থেরী অপদান</h1>
</header>
<p><a class='ref karu-bh' id='karu-bh২৪৪' href='#karu-bh২৪৪'>Karu-bh ২৪৪</a>আজ থেকে লক্ষকল্প আগে সর্ববিধ ধর্মে বিশেষ পারদর্শী নায়ক পদুমুত্তর জিন উৎপন্ন হয়েছিলেন।</p>
<p><a class='ref karu-bh' id='karu-bh২৪৫' href='#karu-bh২৪৫'>Karu-bh ২৪৫</a>তখন হংসবতী নগরে বিদেহ নাম্নী এক মহাধনাঢ্য শ্রেষ্ঠী ছিল। আমি তার ভার্যা ছিলাম।</p>
<p><a class='ref karu-bh' id='karu-bh২৪৬' href='#karu-bh২৪৬'>Karu-bh ২৪৬</a>একদিন শ্রেষ্ঠী সপরিষদ নরাদিত্য বুদ্ধের কাছে গিয়ে সর্ববিধ দুঃখ-ভয়বিদূরক ধর্মদেশনা শুনেছিলেন।</p>
<p><a class='ref karu-bh' id='karu-bh২৪৭-২৪৯' href='#karu-bh২৪৭-২৪৯'>Karu-bh ২৪৭-২৪৯</a>তখন নায়ক পদুমুত্তর বুদ্ধ তাঁর এক শ্রাবককে ধুতাঙ্গধারীদের মধ্যে শ্রেষ্ঠ বলে গুণকীর্তন করছিলেন। তা শুনে সে বুদ্ধকে সাত দিন যাবৎ দান দিয়ে তাঁর পায়ে মাথা ঠেকিয়ে সেই শ্রেষ্ঠপদ প্রার্থনা করেছিল। সেই নরপুঙ্গব তখন পরিষদকে আনন্দিত করে শ্রেষ্ঠীর প্রতি অনুকম্পা করে এই গাথাগুলো বলেছিলেন, ‘তোমার প্রার্থনা পূর্ণ হবে। হে পুত্র, তুমি নিশ্চিন্ত হও।’</p>
<p><a class='ref karu-bh' id='karu-bh২৫০' href='#karu-bh২৫০'>Karu-bh ২৫০</a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্ম নেবেন।</p>
<p><a class='ref karu-bh' id='karu-bh২৫১' href='#karu-bh২৫১'>Karu-bh ২৫১</a>তাঁর ধর্মে তুমি ধর্মৌরসজাত উত্তরাধিকারী কস্সপ নামক শাস্তাশ্রাবক হবে।</p>
<p><a class='ref karu-bh' id='karu-bh২৫২' href='#karu-bh২৫২'>Karu-bh ২৫২</a>তা শুনে শ্রেষ্ঠী ভীষণ খুশি হয়েছিলেন। তারপর থেকে আজীবন মৈত্রীচিত্তে বিনায়ক বুদ্ধকে চতুর্প্রত্যয়ের দ্বারা সেবা-পরিচর্যা করেছিলেন।</p>
<p><a class='ref karu-bh' id='karu-bh২৫৩' href='#karu-bh২৫৩'>Karu-bh ২৫৩</a>শাসনকে উজ্জ্বল করে, অন্যতীর্থিদের দমন করে, দুর্বিনীতদের বিনীত করে সশ্রাবক পদুমুত্তর বুদ্ধ পরিনির্বাপিত হয়েছিলেন।</p>
<p><a class='ref karu-bh' id='karu-bh২৫৪-২৫৫' href='#karu-bh২৫৪-২৫৫'>Karu-bh ২৫৪-২৫৫</a>পরিনির্বাপিত লোকাগ্র শাস্তাকে পূজা করার জন্যে শ্রেষ্ঠী জ্ঞাতি-পরিজনদের সঙ্গে নিয়ে সাত যোজন উচ্চতাবিশিষ্ট, সম্পূর্ণ রত্নময়, শতরশ্মি সূর্যের ন্যায় উজ্জ্বল, শালরাজের ন্যায় সুপুষ্পিত একটি স্তূপ নির্মাণ করেছিলেন।</p>
<p><a class='ref karu-bh' id='karu-bh২৫৬' href='#karu-bh২৫৬'>Karu-bh ২৫৬</a>সেখানে তিনি সপ্তবিধ রত্ন দিয়ে তৈরি সাত লক্ষ মৃৎপাত্র তৈরি করিয়েছিলেন। সেগুলো নলাগ্নির মতো উজ্জ্বল হয়েছিল।</p>
<p><a class='ref karu-bh' id='karu-bh২৫৭' href='#karu-bh২৫৭'>Karu-bh ২৫৭</a>সকল সত্ত্বের প্রতি অনুকম্পাপরায়ণ মহর্ষি বুদ্ধকে পূজা করার জন্যে তিনি সুগন্ধ তৈল পূরিয়ে প্রদীপ জ্বালিয়েছিলেন।</p>
<p><a class='ref karu-bh' id='karu-bh২৫৮' href='#karu-bh২৫৮'>Karu-bh ২৫৮</a>মহর্ষি বুদ্ধকে পূজা করার জন্যে তিনি সপ্তবিধ রত্নে পরিপূর্ণ সাত লক্ষ কুম্ভ তৈরি করেছিলেন।</p>
<p><a class='ref karu-bh' id='karu-bh২৫৯' href='#karu-bh২৫৯'>Karu-bh ২৫৯</a>মধ্যে মধ্যে বহু মূল্যবান কাঞ্চনে পরিপূর্ণ আটটি করে কুম্ভ শরতের আকাশে দিবাকরের মতো উজ্জ্বলতা ছড়াচ্ছিল।</p>
<p><a class='ref karu-bh' id='karu-bh২৬০' href='#karu-bh২৬০'>Karu-bh ২৬০</a>চৌদিকের চারটি দ্বারে প্রতিষ্ঠিত তোরণগুলো এবং রত্নময় উন্নত ফলকগুলো অতিশয় শোভা বর্ধন করছিল।</p>
<p><a class='ref karu-bh' id='karu-bh২৬১' href='#karu-bh২৬১'>Karu-bh ২৬১</a>চতুর্দিকে পরিবেষ্টিত করে থাকা সুনির্মিত পরিখাগুলো ও রত্নময় উড্ডীন পাতাগুলো বেশ আলোকিত করছিল।</p>
<p><a class='ref karu-bh' id='karu-bh২৬২' href='#karu-bh২৬২'>Karu-bh ২৬২</a>সুরক্ত, সুনির্মিত ও সুসজ্জিত রত্নময় চৈত্যটি উজ্জ্বল দিবাকরের মতো দ্যুতি ছড়াচ্ছিল।</p>
<p><a class='ref karu-bh' id='karu-bh২৬৩' href='#karu-bh২৬৩'>Karu-bh ২৬৩</a>সেই স্তূপটির তিনটি বেদীর মধ্যে একটি হরিদ্বর্ণে, একটি মনোশিলায় ও অপরটি অঞ্জন দিয়ে পূর্ণ চৈত্যটিকে পূজা করে তিনি আজীবন যথাশক্তি সংঘকে দান করেছিলেন।</p>
<p><a class='ref karu-bh' id='karu-bh২৬৪' href='#karu-bh২৬৪'>Karu-bh ২৬৪</a>এভাবে রমণীয় চৈত্যটিকে পূজা করে তিনি আজীবন যথাশক্তি সংঘকে দান করেছিলেন।</p>
<p><a class='ref karu-bh' id='karu-bh২৬৫' href='#karu-bh২৬৫'>Karu-bh ২৬৫</a>তখন আমি শ্রেষ্ঠীর সঙ্গে আজীবন সে-সকল পুণ্যকর্ম করে তার সঙ্গেই সুগতি স্বর্গলোকে জন্মেছিলাম।</p>
<p><a class='ref karu-bh' id='karu-bh২৬৬' href='#karu-bh২৬৬'>Karu-bh ২৬৬</a>দেবমনুষ্যলোকে উভয় সম্পত্তি ভোগ করে শরীরের ছায়ার ন্যায় তার সঙ্গেই সংসারে বিচরণ করেছিলাম।</p>
<p><a class='ref karu-bh' id='karu-bh২৬৭' href='#karu-bh২৬৭'>Karu-bh ২৬৭</a>আজ থেকে একানব্বই কল্প আগে সর্ববিধ ধর্মে বিদর্শক, চারুদর্শন, নায়ক বিপস্সী বুদ্ধ উৎপন্ন হয়েছিলেন।</p>
<p><a class='ref karu-bh' id='karu-bh২৬৮' href='#karu-bh২৬৮'>Karu-bh ২৬৮</a>তখন তিনি (শ্রেষ্ঠী) বন্ধুমতি নগরে এক হতদরিদ্র, কিন্তু গুণবান ও সৎ ব্রাহ্মণ হয়ে জন্মেছিলেন।</p>
<p><a class='ref karu-bh' id='karu-bh২৬৯' href='#karu-bh২৬৯'>Karu-bh ২৬৯</a>তখনো আমি তার সহধর্মিনী হয়ে জন্মেছিলাম। একদিন তিনি মহামুনি বুদ্ধের কাছে ধর্মশ্রবণের জন্যে গিয়েছিলেন।</p>
<p><a class='ref karu-bh' id='karu-bh২৭০' href='#karu-bh২৭০'>Karu-bh ২৭০</a>শ্রোতৃমণ্ডলীর একপ্রান্তে বসে অমৃতোপম ধর্মদেশনা শুনে ভীষণ আনন্দিত হয়েছিলেন এবং একটি পরিধেয় বস্ত্র দান করেছিলেন।</p>
<p><a class='ref karu-bh' id='karu-bh২৭১' href='#karu-bh২৭১'>Karu-bh ২৭১</a>অন্য একটি পরিধেয় বস্ত্রে ঘরে এসে তিনি আমাকে বলেছিলেন, ‘আমি যে বুদ্ধকে একটি বস্ত্র দান করেছি, তুমি সেই মহাপুণ্য অনুমোদন করো।’</p>
<p><a class='ref karu-bh' id='karu-bh২৭২' href='#karu-bh২৭২'>Karu-bh ২৭২</a>তখন আমি হাত জোড় করে এই বলে অনুমোদন করেছিলাম, ‘হে প্রভু, তুমি যে বুদ্ধশ্রেষ্ঠকে একটি বস্তু দান করেছ, তা খুব ভালো করেছ।’</p>
<p><a class='ref karu-bh' id='karu-bh২৭৩' href='#karu-bh২৭৩'>Karu-bh ২৭৩</a>বেশ সুখে ভবসংসারে বিচরণ করে তিনি বারাণসী নগরে এক মহিপতি রাজা হয়ে জন্মগ্রহণ করেছিলেন।</p>
<p><a class='ref karu-bh' id='karu-bh২৭৪' href='#karu-bh২৭৪'>Karu-bh ২৭৪</a>তখনো আমি তার প্রধান মহিষী হয়েছিলাম। পূর্বস্নেহবশত আমি তার অতীব প্রিয় ছিলাম।</p>
<p><a class='ref karu-bh' id='karu-bh২৭৫' href='#karu-bh২৭৫'>Karu-bh ২৭৫</a>একদিন পিণ্ডার্থে বিচরণরত আটজন পচ্চেক বুদ্ধকে দেখে অত্যন্ত খুশি হয়ে তিনি তাঁদের উত্তম পিণ্ড দান করেছিলেন।</p>
<p><a class='ref karu-bh' id='karu-bh২৭৬' href='#karu-bh২৭৬'>Karu-bh ২৭৬</a>পুনরায় তিনি তাদের নিমন্ত্রণ করেছিলেন। তারপর তাদের জন্য দক্ষ কারিগর দিয়ে রত্নময় মণ্ডপ ও স্বর্ণময় ছাতা তৈরি করেছিলেন।</p>
<p><a class='ref karu-bh' id='karu-bh২৭৭' href='#karu-bh২৭৭'>Karu-bh ২৭৭</a>তারপর সেই পচ্চেক বুদ্ধগণকে সমবেত করিয়ে স্বর্ণময় আসনে বসিয়ে নিজ হাতে প্রসন্নমনে সেগুলো দান করেছিলেন।</p>
<p><a class='ref karu-bh' id='karu-bh২৭৮' href='#karu-bh২৭৮'>Karu-bh ২৭৮</a>তখনো আমি তার সহদাতা ছিলাম। পুনরায় আমি বারাণসীর এক কাশীগ্রামে জন্মেছিলাম।</p>
<p><a class='ref karu-bh' id='karu-bh২৭৯' href='#karu-bh২৭৯'>Karu-bh ২৭৯</a>এক সম্ভ্রান্ত কুটুম্বিকের ঘরে বেশ সুখে দেবর-ননদসহ বাস করছিলাম। আমি ছিলাম জ্যেষ্ঠ ভ্রাতার অসম্ভব পতিব্রতা ভার্যা।</p>
<p><a class='ref karu-bh' id='karu-bh২৮০' href='#karu-bh২৮০'>Karu-bh ২৮০</a>তখন আমি এক পচ্চেক বুদ্ধকে দেখে আমার ছোট ননদের ভাগের অন্ন দান দিয়ে তাকে তা জানিয়েছিলাম।</p>
<p><a class='ref karu-bh' id='karu-bh২৮১' href='#karu-bh২৮১'>Karu-bh ২৮১</a>সে তা অনুমোদন করেনি। আমি তার অন্ন তাকে ফিরিয়ে দিয়েছিলাম। আমার ননদ পুনরায় পচ্চেক বুদ্ধকে সেই অন্ন দান দিয়েছিল।</p>
<p><a class='ref karu-bh' id='karu-bh২৮২' href='#karu-bh২৮২'>Karu-bh ২৮২</a>তখন আমি ক্রুদ্ধচিত্তে সেই অন্ন ফেলে দিয়ে পচ্চেক বুদ্ধের পাত্র কাঁদা মাটিতে পূর্ণ করে দিয়েছিলাম।</p>
<p><a class='ref karu-bh' id='karu-bh২৮৩' href='#karu-bh২৮৩'>Karu-bh ২৮৩</a>এমনকি পদুষ্ট মনে দান দিলেও দানগ্রহণে পচ্চেক বুদ্ধগণকে সমচিত্তসম্পন্ন দেখে তখন আমি সংবিগ্ন হয়েছিলাম।</p>
<p><a class='ref karu-bh' id='karu-bh২৮৪' href='#karu-bh২৮৪'>Karu-bh ২৮৪</a>পুনরায় পাত্র নিয়ে উহা খালি করে সুগন্ধি চূর্ণ দিয়ে মেজে প্রসন্নমনে সুমিষ্ট খাদ্যে পূর্ণ করে দান করেছিলাম।</p>
<p><a class='ref karu-bh' id='karu-bh২৮৫' href='#karu-bh২৮৫'>Karu-bh ২৮৫</a>প্রার্থনা করেছিলাম, এই দানের প্রভাবে জন্মে জন্মে আমি যেন সুশ্রী ও উজ্জ্বল দেহ প্রাপ্ত হই এবং আমার মুখ থেকে দুর্গন্ধ না ছড়ায়।</p>
<p><a class='ref karu-bh' id='karu-bh২৮৬' href='#karu-bh২৮৬'>Karu-bh ২৮৬</a>পুনরায় আমি খুশি মনে মহাবীর কস্সপ বুদ্ধের ধাতুচৈত্যে একটি সোনার ইট দান করেছিলাম।</p>
<p><a class='ref karu-bh' id='karu-bh২৮৭' href='#karu-bh২৮৭'>Karu-bh ২৮৭</a>সেই ইটে চার প্রকার সুগন্ধ চূর্ণ মাখিয়ে দিয়ে আমি সর্বাঙ্গ সুন্দর ও সম্পূর্ণ দুর্গন্ধ দোষমুক্ত হয়েছিলাম।</p>
<p><a class='ref karu-bh' id='karu-bh২৮৮-২৮৯' href='#karu-bh২৮৮-২৮৯'>Karu-bh ২৮৮-২৮৯</a>এভাবে সাত প্রকার রত্ন দিয়ে তৈরি সাত হাজার ঘৃততৈলের প্রদীপ লোকনাথ বুদ্ধকে পূজা করার জন্যে অতীব প্রসন্নমনে স্থাপন করেছিলাম।</p>
<p><a class='ref karu-bh' id='karu-bh২৯০' href='#karu-bh২৯০'>Karu-bh ২৯০</a>তখন সেই পুণ্যপ্রভাবে তার বোন কাশীরাজ্যে জন্মেছিল। তার নাম রাখা হয়েছিল সুমিত্রা।</p>
<p><a class='ref karu-bh' id='karu-bh২৯১' href='#karu-bh২৯১'>Karu-bh ২৯১</a>আমি কাশি রাজের অত্যন্ত প্রিয় ভার্যা হয়ে জন্মেছিলাম। তখন আমি এক পচ্চেক বুদ্ধকে একটি শালবস্ত্র দান করেছিলাম।</p>
<p><a class='ref karu-bh' id='karu-bh২৯২' href='#karu-bh২৯২'>Karu-bh ২৯২</a>সেই দান অনুমোদন করলে আমি পুণ্যের ভাগীদার হয়েছিলাম। পুনরায় তিনি কাশিরাজ্যের কোলিয় জাতিতে জন্মেছিলেন।</p>
<p><a class='ref karu-bh' id='karu-bh২৯৩' href='#karu-bh২৯৩'>Karu-bh ২৯৩</a>তখন তিনি পাঁচশত কোলিয় পুত্রের সঙ্গে পাঁচশত পচ্চেক বুদ্ধকে সেবা-পূজা করেছিলেন।</p>
<p><a class='ref karu-bh' id='karu-bh২৯৪' href='#karu-bh২৯৪'>Karu-bh ২৯৪</a>তিনি তাদের তিনমাস যাবৎ ভোজনে তৃপ্ত করিয়ে ত্রিচীবর দান করেছিলেন। তখন আমি তার ভার্যা ছিলাম এবং পুণ্যকর্মে সহায়তাকারিণী ছিলাম।</p>
<p><a class='ref karu-bh' id='karu-bh২৯৫' href='#karu-bh২৯৫'>Karu-bh ২৯৫</a>সেখান থেকে চ্যুত হয়ে তিনি নন্দ নামক মহাযশস্বী রাজা হয়েছিলেন। তখনো আমি তার সর্বৈশ্বর্যশালিনী রাণী হয়েছিলাম।</p>
<p><a class='ref karu-bh' id='karu-bh২৯৬-২৯৭' href='#karu-bh২৯৬-২৯৭'>Karu-bh ২৯৬-২৯৭</a>তখন ব্রহ্মদত্ত রাজা মহিপতি হয়েছিলেন। তখন আমি পদুমবতীর পুত্র পাচঁশত পচ্চেক বুদ্ধকে আজীবন সেবা করেছিলাম। তাদের সকলকে রাজোদ্যানে নিয়ে গিয়ে পরিনির্বাপিত হওয়ার পরও পূজা করেছিলাম।</p>
<p><a class='ref karu-bh' id='karu-bh২৯৮' href='#karu-bh২৯৮'>Karu-bh ২৯৮</a>তাদের উদ্দেশ্যে চৈত্য তৈরি করিয়ে আমরা স্বামী-স্ত্রী উভয়েই প্রব্রজিত হয়েছিলাম এবং অপ্রমেয় তথা ব্রহ্মাবিহার ভাবনা করে ব্রহ্মলোকে জন্মেছিলাম।</p>
<p><a class='ref karu-bh' id='karu-bh২৯৯' href='#karu-bh২৯৯'>Karu-bh ২৯৯</a>সেখান থেকে চ্যুত হয়ে তিনি মহাতীর্থে পিপ্ফলি নামক যুবক হয়ে জন্মেছিলেন। তার মাতার নাম সুমনাদেবী ও তার পিতা কোশিগোত্রীয় ব্রাহ্মণ।</p>
<p><a class='ref karu-bh' id='karu-bh৩০০' href='#karu-bh৩০০'>Karu-bh ৩০০</a>আর আমি মর্দ জনপদের সাগল নগরে ব্রাহ্মণের কন্যা হয়ে জন্মেছিলাম। আমার মাতার নাম সুচীমতি।</p>
<p><a class='ref karu-bh' id='karu-bh৩০১' href='#karu-bh৩০১'>Karu-bh ৩০১</a>আমার পিতা আমাকে ঘনকাঞ্চনের প্রতিমা তুল্য দেখে কামনাবর্জিত কস্সপ ধীরের সঙ্গে বিবাহ দিয়েছিলেন।</p>
<p><a class='ref karu-bh' id='karu-bh৩০২' href='#karu-bh৩০২'>Karu-bh ৩০২</a>সেই কস্সপ ধীর একদিন নিজ কর্মস্থলে গিয়ে কাক প্রভৃতি পাখিগুলো অন্য প্রাণীদের খেতে দেখে ভীষণ সংবেগপ্রাপ্ত হয়েছিলেন।</p>
<p><a class='ref karu-bh' id='karu-bh৩০৩' href='#karu-bh৩০৩'>Karu-bh ৩০৩</a>এদিকে আমিও ঘরের মধ্যে জলাধারে জাত কৃমিকুলকে কাক প্রভৃতি পাখিগুলো খেতে দেখে সংবেগপ্রাপ্ত হয়েছিলাম।</p>
<p><a class='ref karu-bh' id='karu-bh৩০৪' href='#karu-bh৩০৪'>Karu-bh ৩০৪</a>তারপর সেই কস্সপ ধীর প্রব্রজ্যা গ্রহণ করেছিলেন। তাকে দেখে আমিও তার সঙ্গে প্রব্রজ্যা গ্রহণ করেছিলাম। আমি পাঁচ বৎসর যাবৎ পরিব্রাজক আশ্রমে বাস করেছিলাম।</p>
<p><a class='ref karu-bh' id='karu-bh৩০৫' href='#karu-bh৩০৫'>Karu-bh ৩০৫</a>বুদ্ধকে লালন-পালনকারিণী মাসিমা গৌতমী যখন প্রব্রজ্যা গ্রহণ করলেন, তখন আমিও তার কাছে গিয়ে বুদ্ধের দ্বারা অনুশাসিত হয়েছিলাম।</p>
<p><a class='ref karu-bh' id='karu-bh৩০৬' href='#karu-bh৩০৬'>Karu-bh ৩০৬</a>আমি অচিরেই অর্হত্ত্ব লাভ করেছিলাম। অহো, কস্সপের কী মহৎ কল্যাণমিত্রতা!</p>
<p><a class='ref karu-bh' id='karu-bh৩০৭' href='#karu-bh৩০৭'>Karu-bh ৩০৭</a>বুদ্ধের যোগ্য উত্তরসূরি কস্সপ অতীব সুসমাহিত, তিনি পূর্বনিবাসানুস্মৃতি-জ্ঞান লাভ করেছেন। তিনি স্বর্গলাভের উপায় পরিস্কার দেখতে পান।</p>
<p><a class='ref karu-bh' id='karu-bh৩০৮' href='#karu-bh৩০৮'>Karu-bh ৩০৮</a>তিনি জন্মক্ষয়ী ও অভিজ্ঞালাভী মুনি এবং ত্রিবিদ্যালাভী ব্রাহ্মণ।</p>
<p><a class='ref karu-bh' id='karu-bh৩০৯' href='#karu-bh৩০৯'>Karu-bh ৩০৯</a>ঠিক তদ্রুপ এই ভদ্রাকপিলানী ও ত্রিবিদ্যালাভী, জন্মক্ষয়ী। তিনিও সসৈন্য মারকে পরাজিত করে অন্তিম দেহ ধারণ করেছেন।</p>
<p><a class='ref karu-bh' id='karu-bh৩১০' href='#karu-bh৩১০'>Karu-bh ৩১০</a>পৃথিবীর যত সব আদীনব তথা দোষ দেখেই আমরা উভয়ে প্রব্রজ্যা গ্রহণ করেছি। এখন আমরা দমিত, শীতিভূত, নিবৃত, ক্ষীণাসব অর্হৎ।</p>
<p><a class='ref karu-bh' id='karu-bh৩১১' href='#karu-bh৩১১'>Karu-bh ৩১১</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh৩১২' href='#karu-bh৩১২'>Karu-bh ৩১২</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh৩১৩' href='#karu-bh৩১৩'>Karu-bh ৩১৩</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই ভদ্রাকাপিলানী ভিক্ষুণী এই গাথাগুলো ভাষণ করেছিলেন।</p>
<p class='endsutta'>[ভদ্রাকাপিলানী থেরী অপদান সপ্তম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
