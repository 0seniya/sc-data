<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap10' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১. বুদ্ধ বর্গ</li>
</ul>
<h1>৩.৮. পিন্ডোল ভারদ্বাজ স্থবির অপদান</h1>
</header>
<p><a class='bk' id='bk৬১৩'></a>সেই স্বয়ম্ভূ অগ্রপুদ্গল পদুমুত্তর বুদ্ধ হিমালয়ের চিত্রপর্বতের শীর্ষদেশে বসবাস করতেন।</p>
<p><a class='bk' id='bk৬১৪'></a>সেখানে চতুর্দিকে গমনে সক্ষম এক নির্ভীক পশুরাজ সিংহ ছিল। তার সিংহনাদ শুনে বহু সত্ত্ব ভীত-সন্ত্রস্ত হতো।</p>
<p><a class='bk' id='bk৬১৫'></a>সুপুষ্পিত পদ্মফুল হাতে নিয়ে আমি নরশ্রেষ্ঠ বুদ্ধের কাছে উপস্থিত হয়েছিলাম। বুদ্ধ সাত দিন পর নিরোধসমাপত্তি ধ্যান হতে উত্থিত হলে আমি তাকে ফুল দিয়ে পূজা করেছিলাম।</p>
<p><a class='bk' id='bk৬১৬'></a>নরোত্তম বুদ্ধশ্রেষ্ঠকে চতুর্দিকে বন্দনা নিবেদন করে প্রসন্নচিত্ত হয়ে দিনে তিনবার সিংহনাদ করেছিলাম।</p>
<p><a class='bk' id='bk৬১৭'></a>অত্যন্ত পূজার্হ, লোকবিদ পদুমুত্তর বুদ্ধ স্বীয় আসনে বসে এই গাথাগুলো ভাষণ করেছিলেন।</p>
<p><a class='bk' id='bk৬১৮'></a>বুদ্ধের কথা জ্ঞাত হয়ে তথায় সকল দেবতারা সমবেত হয়েছিলেন। তারা বলেছিলেন যে, আমরা বুদ্ধশ্রেষ্ঠের শ্রীমুখনিঃসৃত ধর্মবাণী শ্রবণ করব।</p>
<p><a class='bk' id='bk৬১৯'></a>লোকনায়ক দূরদর্শী মহামুনি বুদ্ধ সেই হৃষ্ট, তুষ্ট, আনন্দিত জনতার সামনে আমার কথা ঘোষণা করেছিলেন।</p>
<p><a class='bk' id='bk৬২০'></a>যেই সিংহ এই পদ্মফুল দান দিয়েছে ও সিংহনাদ করেছে, এখন আমি তার গুণকীর্তন করব। তোমরা মনোযোগ দিয়ে শোন।</p>
<p><a class='bk' id='bk৬২১'></a>আজ থেকে আট কল্প পরে সে পৃথিবীতে সপ্তরত্নসম্পন্ন, চার মহাদ্বীপের অধীশ্বর রাজচক্রবর্তী হবে।</p>
<p><a class='bk' id='bk৬২২'></a>পুদুম নামক মহাপরাক্রমশালী চক্রবর্তী রাজা হয়ে সে চৌষট্টিটি জাতির মধ্যে আধিপত্য বিস্তার করবে।</p>
<p><a class='bk' id='bk৬২৩'></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে অবির্ভূত হবেন।</p>
<p><a class='bk' id='bk৬২৪'></a>গৌতম শাস্তা সত্যধর্ম প্রচার করলে পরে সে এক ধনাঢ্য ব্রাহ্মণ পরিবারে জন্মগ্রহণ করবে। গৃহত্যাগ করে সে বুদ্ধের শাসনে প্রব্রজ্যা গ্রহণ করবে।</p>
<p><a class='bk' id='bk৬২৫'></a>সমাধি ভাবনায় সে নিজের চিত্তকে দমন করে উপশান্ত ও নিরুপধি হবে। সর্ববিধ আসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk৬২৬'></a>সে গ্রাম হতে অনেক দূরে কোলাহলমুক্ত, বন্য পশুপাখি সমাকুল নির্জন স্থানে বসবাস করবে। সর্ববিধ আসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk৬২৭'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান পিন্ডোল ভারদ্বাজ স্থবির এই গাথাগুলো ভাষণ করেছিলেন।</p>
<p class='endsutta'>[পিন্ডোল ভারদ্বাজ স্থবির অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
