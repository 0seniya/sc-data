<!DOCTYPE html>
<html>
<head>
<meta charset="UTF-8">
<meta name="author" content="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap61">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৬. বীজনী বর্গ</p>
<h1>৯. পদুম স্থবির অপদান</h1>
</div>
<p><a class="bk" id="bk৬৭-৬৮"></a>চতুর্সত্য প্রকাশকারী ও শ্রেষ্ঠধর্ম প্রবর্তক পদুমুত্তর ভগবান যখন অমৃতবারি বর্ষণ করে মহাজনতাকে অমৃতময় নির্বাণ সলিলে শান্ত, নিবৃত করছিলেন। তখন আমি ধ্বজাসহ পদ্মফুলের মালা হাতে নিয়ে হাত দুটি ঊর্ধ্বে তুলে ধরে দাঁড়িয়েছিলাম এবং পদুমুত্তর ভগবানের উদ্দেশে সেগুলো শূন্যে ছুঁড়ে মেরেছিলাম।</p>
<p><a class="bk" id="bk৬৯"></a>ঠিক সেই মুহূর্তে ধ্বজাসহ পদ্মফুলের মালা ফিরে আসার সময় পদুমুত্তর ভগবান আমার সংকল্প জ্ঞাত হয়ে সেগুলো গ্রহণ করেছিলেন।</p>
<p><a class="bk" id="bk৭০"></a>পদুমুত্তর ভগবান ধ্বজাসহ সেই পদ্মফুলের মালা হাতে নিয়ে ভিক্ষুসংঘের মাঝে দাঁড়িয়ে এই গাথাগুলো ভাষণ করেছিলেন।</p>
<p><a class="bk" id="bk৭১"></a>যেই ব্যক্তি পদ্মফুলগুলো সর্বজ্ঞ, বিনায়ক পদুমুত্তর ভগবানের উদ্দেশে ছুঁড়ে মেরেছিলেন, এখন আমি সেই ব্যক্তির গুণকীর্তন করব। তোমরা সবাই মনোযোগ দিয়ে শোন।</p>
<p><a class="bk" id="bk৭৩"></a>সে এই পুষ্পমাল্যের যতগুলো পাতা আছে ঠিক তার সমপরিমাণ চক্রবর্তী রাজা হবে এবং তখন তার ওপর আকাশ থেকে পুষ্পবৃষ্টি বর্ষিত হবে।</p>
<p><a class="bk" id="bk৭৪"></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে আবির্ভূত হবেন।</p>
<p><a class="bk" id="bk৭৫"></a>সে তাঁর ধর্মে ধর্মৌরসজাত উত্তরাধিকারী দায়াদ বুদ্ধপুত্র হবে এবং সর্বাসব ক্ষয় করে সম্পূর্ণ অনাসক্ত হয়ে নির্বাপিত হবে।</p>
<p><a class="bk" id="bk৭৬"></a>মাতৃগর্ভ হতে ভূমিষ্ঠ হওয়ার পর আমি সম্প্রজ্ঞানের সঙ্গে দিনাতিপাত করেছি এবং জন্মের মাত্র পাঁচ বৎসর বয়সে অর্হত্ত্ব লাভ করেছি।</p>
<p><a class="bk" id="bk৭৭"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান পদুম স্থবির এই গাথাগুলো ভাষণ করেছিলেন।</p>
<p class="endsutta">[পদুম স্থবির অপদান নবম সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p>
</aside>
</section>
</div>
</body>
</html>
