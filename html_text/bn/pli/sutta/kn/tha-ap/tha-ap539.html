<!DOCTYPE html>
<html>
<head>
<meta charset="utf-8">
<meta author="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap539">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৫৪. কাচ্চায়ন বর্গ</p>
<h1>৭. মহাকোট্‌ঠিক স্থবির অপদান</h1>
</div>
<p><a class="bk" id="bk২২১"></a> আজ থেকে লক্ষকল্প আগে পৃথিবীতে সর্বলোকবিদ মুনি, চক্ষুষ্মান জিন পদুমুত্তর বুদ্ধ উৎপন্ন হয়েছিলেন।</p>
<p><a class="bk" id="bk২২২"></a> তিনি ছিলেন উপদেষ্টা, বিজ্ঞাপক, সকল প্রাণীর তীর্ণকারী ও দেশনাকুশল বুদ্ধ। তখন তিনি বহু জনতাকে সংসারসাগর তীর্ণ করেছিলেন।</p>
<p><a class="bk" id="bk২২৩"></a> তিনি ছিলেন পরম অনুকম্পাকারী, কারুণিক ও সকল প্রাণীর পরম হিতৈষী এবং তিনি তখনকার অন্যতীর্থিয়দের পঞ্চশীলে প্রতিষ্ঠিত করেছিলেন।</p>
<p><a class="bk" id="bk২২৪"></a> এভাবে তিনি সম্পূর্ণ নিরাকুল ও তীর্থিয়শূন্য হয়ে বশীভূত ক্ষীণাসব অর্হৎ পরিবেষ্টিত হয়ে অবস্থান করছিলেন।</p>
<p><a class="bk" id="bk২২৫"></a> সেই মহামুনি আটান্ন প্রাকার রত্নে গৌরবমণ্ডিত, উজ্জ্বল কাঞ্চনতুল্য ও বত্রিশ মহাপুরুষ লক্ষণবিশিষ্ট।</p>
<p><a class="bk" id="bk২২৬"></a> সেই সময় মানুষের গড় আয়ু ছিল লক্ষ বৎসর। তিনি পুরিপূর্ণ আয়ু জীবিত থেকে বহু জনতাকে তীর্ণ করেছিলেন।</p>
<p><a class="bk" id="bk২২৭"></a> তখন আমি হংসবতী নগরে এক বেদজ্ঞ ব্রাহ্মণ হয়ে জন্মেছিলাম। একদিন সর্বলোকাগ্র বুদ্ধের কাছে গিয়ে তাঁর ধর্মদেশনা শুনেছিলাম।</p>
<p><a class="bk" id="bk২২৮-২২৯"></a> তখন তিনি তাঁর শ্রাবককে অর্থ, ধর্ম, নিরুক্তি ও প্রতিভাণ এই চার প্রতিসম্ভিদালাভী ভিক্ষুদের মধ্যে শ্রেষ্ঠপদে বসাচ্ছিলেন। তা শুনে আমি ভীষণ খুশি হয়েছিলাম। তারপর আমি সাত দিন পর্যন্ত সশ্রাবক জিনবরকে ভোজন দান করেছিলাম।</p>
<p><a class="bk" id="bk২৩০"></a> সশিষ্য বুদ্ধিসাগর বুদ্ধকে ত্রিচীবর দান করে তার পদমূলে নিপতিত হয়ে সেই শ্রেষ্ঠপদ লাভের প্রার্থনা করেছিলাম।</p>
<p><a class="bk" id="bk২৩১"></a> তারপর লোকাগ্র বুদ্ধ বলেছিলেন, হে ভিক্ষুগণ, এই দ্বিজোত্তম কোমলপ্রভ ব্যক্তিকে দেখো, যে আমার পদমূলে মাথা ঠেকিয়েছে।</p>
<p><a class="bk" id="bk২৩২"></a> এই ব্যক্তি তার শ্রদ্ধা, ত্যাগ ও সদ্ধর্ম শ্রবণের ফলে বুদ্ধ প্রমুখ ভিক্ষুসংঘের কাছে সেই শ্রেষ্ঠপদ প্রার্থনা করছে।</p>
<p><a class="bk" id="bk২৩৩"></a> জন্মজন্মান্তরে সে সবর্ত্রই সুখী হবে এবং ভবিষ্যতে দীর্ঘকাল পরে তার মনোরথ পূরণ হবে।</p>
<p><a class="bk" id="bk২৩৪"></a> আজ থেকে লক্ষকল্প পরে ওক্কাকুকুলে গৌতম নামে এক শাস্তা পৃথিবীতে জন্ম নেবেন।</p>
<p><a class="bk" id="bk২৩৫"></a> তাঁর ধর্মে সে ধর্মৌরসজাত উত্তরাধিকারী কোট্‌ঠিক নামক শাস্তাশ্রাবক হবে।</p>
<p><a class="bk" id="bk২৩৬"></a> তা শুনে আমি ভীষণ খুশি হয়েছিলাম। তারপর থেকে আমি জিনের প্রতি মৈত্রীচিত্তসম্পন্ন হয়ে এবং স্মৃতি ও প্রজ্ঞা-সমন্বিত হয়ে আজীবন অতিবাহিত করেছিলাম।</p>
<p><a class="bk" id="bk২৩৭"></a> সেই কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস স্বর্গে জন্মেছিলাম।</p>
<p><a class="bk" id="bk২৩৮"></a> আমি তিনশতবার দেবরাজত্ব করেছিলাম। পাঁচশতবার চক্রবর্তী রাজা হয়েছিলাম।</p>
<p><a class="bk" id="bk২৩৯"></a> আর প্রাদেসিক রাজা তো অসংখ্যবার হয়েছিলাম। আমি সেই কর্মের ফলে সর্বত্রই সুখী হয়েছিলাম।</p>
<p><a class="bk" id="bk২৪০"></a> আমি দেবলোকে ও মনুষ্যলোকে এই দুই ভবেই শুধু জন্মগ্রহণ করেছি। অন্য কোনো গতি হয়েছে বলে আমার জানা নেই। এটি আমার যথাযথ অনুশীলনেরই ফল।</p>
<p><a class="bk" id="bk২৪১"></a> আমি ক্ষত্রিয় ও ব্রাহ্মণ এই দুই কুলেই শুধু জন্মগ্রহণ করেছি। কখনো নীচকুলে জন্মেছি বলে আমার জানা নেই। এটি আমার যথাযথ অনুশীলনেরই ফল।</p>
<p><a class="bk" id="bk২৪২"></a> আজ থেকে শেষ জন্মে আমি একজন ব্রাহ্মণ হয়েছি এবং শ্রাবস্তীর এক মহাধনাঢ্য পরিবারে জন্মগ্রহণ করেছি।</p>
<p><a class="bk" id="bk২৪৩"></a> আমার মাতার নাম চন্দ্রাবতী ও পিতার নাম অশ্বলায়ন। বুদ্ধ আমার পিতাকে সর্বতোভাবে শুদ্ধ ও বিনীত করেছিলেন।</p>
<p><a class="bk" id="bk২৪৪"></a> তারপর একদিন আমি সুগতের প্রতি প্রসন্ন হয়ে অনাগারিক প্রব্রজ্যা গ্রহণ করেছিলাম। আমার আচার্য মোদ্গল্লায়ন ও উপাধ্যায় সারিপুত্র।</p>
<p><a class="bk" id="bk২৪৫"></a> প্রব্রজ্যা গ্রহণের সময় যখন আমার কেশছেদন করা হচ্ছিল তখনই আমার মিথ্যাদৃষ্টি সমূলে ছিন্ন হয়েছিল। আর চীবর পরিধানের সময় আমি অর্হত্ত্ব লাভ করেছিলাম।</p>
<p><a class="bk" id="bk২৪৬"></a> অর্থ, ধর্ম, নিরুক্তি ও প্রতিভাণ এই চার প্রতিসম্ভিদায় আমার জ্ঞান দেখে লোকাগ্র বুদ্ধ আমাকে শ্রেষ্ঠপদে বসিয়েছিলেন।</p>
<p><a class="bk" id="bk২৪৭"></a> উপাধ্যায় উপতিষ্যের (সারিপুত্র) দ্বারা জিজ্ঞাসিত হয়ে আমি সপ্রতিভভাবেই বিশ্লেষণ করেছিলাম। তাই আমিই সম্যকসম্বুদ্ধের শাসনে প্রতিসম্ভিদালাভীদের মধ্যে শ্রেষ্ঠ।</p>
<p><a class="bk" id="bk২৪৮"></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class="bk" id="bk২৪৯"></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class="bk" id="bk১৫০"></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান মহাকোট্‌ঠিক স্থবির এই গাথাগুলো ভাষণ করেছিলেন।</p>
<p class="endsutta">[মহাকোট্‌ঠিক স্থবির অপদান সপ্তম সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p>
</aside>
</section>
</div>
</body>
</html>
