<!DOCTYPE html>
<html>
<head>
<meta charset="UTF-8">
<meta name="author" content="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap338">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৩৪. গন্ধোদক বর্গ</p>
<h1>৬. প্রভাঙ্কর স্থবির অপদান</h1>
</div>
<p><a class="bk" id="bk৫৩"></a>গভীর বনে ত্রিলোকশ্রেষ্ঠ পদুমুত্তর ভগবানের একটি চৈত্য ছিল। তাতে বহু হিংস্র শিকারী পশু অবাধে বসবাস করত।</p>
<p><a class="bk" id="bk৫৪"></a>তাই সেই চৈত্যটি ছিল বেশ বিপদসংকুল। তেমন কেউই সেখানে চৈত্য বন্দনা করতে যেত না। সেই চৈত্যটি তখন ভেঙে গিয়ে তৃণলতাগুল্মে ছেয়ে গিয়েছিল।</p>
<p><a class="bk" id="bk৫৫"></a>পিতামাতার মৃত্যুর পর আমি তখন এক বনকর্মী হয়েছিলাম। একদিন গভীর বনে তৃণলতাগুল্ম সমাকীর্ণ একটি স্তূপ দেখতে পেয়েছিলাম।</p>
<p><a class="bk" id="bk৫৬"></a>আমি সেই বুদ্ধস্তূপটি দেখে বেশ সগৌরবে পরিচর্যা করেছিলাম। মনে মনে ভীষণ আঘাত পেয়েছিলাম এই ভেবে যে, বুদ্ধশ্রেষ্ঠের এই স্তূপটি অযত্ন-অবহেলায় নষ্ট হয়ে যাচ্ছে।</p>
<p><a class="bk" id="bk৫৭"></a>আমি তখন সেই বুদ্ধস্তূপটির গুণাগুণ ও যোগ্যতা-অযোগ্যতা সম্বন্ধে না জেনেও বুদ্ধস্তূপটি পরিস্কার-পরিচ্ছন্ন করে অন্য কাজে লেগে গিয়েছিলাম।</p>
<p><a class="bk" id="bk৫৮"></a>তারপর আস্তে আস্তে করে তৃণকাষ্ঠ ও বালি পরিস্কার করে সেই চৈত্যটিকে বন্দনা করে আটবার প্রদক্ষিণ করে চলে গিয়েছিলাম।</p>
<p><a class="bk" id="bk৫৯"></a>সেই সুকৃত কর্মের প্রভাবে ও প্রার্থনাবলে আমি মনুষ্যদেহ ত্যাগ করে তাবতিংস দেবলোকে জন্মেছিলাম।</p>
<p><a class="bk" id="bk৬০"></a>সেখানে আমার জন্য সুনির্মিত ষাট যোজন দীর্ঘ ও ত্রিশ যোজন প্রস্থ সুবর্ণ প্রভাস্বর ব্যামপ্রাসাদ উৎপন্ন হয়েছিল।</p>
<p><a class="bk" id="bk৬১"></a>আমি দেবলোকে তিনশবার দেবরাজত্ব করেছিলাম এবং পঁচিশবার চক্রবর্তী রাজা হয়েছিলাম।</p>
<p><a class="bk" id="bk৬২"></a>ভবাভবে জন্মপরিভ্রমণকালে আমি মহাভোগসম্পত্তি লাভ করেছিলাম এবং তখন আমার ভোগ্যসম্পত্তির কোনো কমতি ছিল না। এটি আমার পরিস্কার-পরিচ্ছন্ন করারই ফল।</p>
<p><a class="bk" id="bk৬৩"></a>আমি যখন সিবিকা হাতির পিঠে চড়ে গভীর অরণ্যে যেতাম, তখন যেদিকেই যেতাম আমার আশ্রয়ের কোনো অভাব থাকত না।</p>
<p><a class="bk" id="bk৬৪"></a>পথিমধ্যে আমি কোনো ধরনের স্থাণু, কাঁটা বা গোঁজা দেখতে পেতাম না। অতীতের পুণ্য-প্রভাবে সেগুলো আপনাতেই সরে যেতো।</p>
<p><a class="bk" id="bk৬৫"></a>আমার শরীরে কখনো কোনো কুষ্ঠরোগ, ফোঁড়া, চর্মরোগ, মৃগীরোগ, খোঁস-পাঁচড়া, দাউদ, চুলকানি প্রভৃতি রোগ দেখা দিত না। এটি আমার পরিস্কার-পরিচ্ছন্ন করারই ফল।</p>
<p><a class="bk" id="bk৬৬"></a>বুদ্ধস্তূপ পরিস্কার-পরিচ্ছন্ন করার ফলে আমার অন্য আরও আশ্চর্য ফল লাভ হয়েছিল তা হচ্ছে, সেই থেকে আমার শরীরে কোনো প্রকার ফুসকুরি দেখা দেয়নি।</p>
<p><a class="bk" id="bk৬৭"></a>বুদ্ধস্তূপ পরিস্কার-পরিচ্ছন্ন করার ফলে আমার অন্য আরও আশ্চর্য ফল লাভ হয়েছিল তা হলো, সেই থেকে আমি দেবলোকে অথবা মনুষ্যলোকে এই দুই ভবেই মাত্র জন্মেছি।</p>
<p><a class="bk" id="bk৬৮"></a>বুদ্ধস্তূপ পরিস্কার-পরিচ্ছন্ন করার ফলে আমার অন্য আরও আশ্চর্য ফল লাভ হয়েছিল তা হচ্ছে, সেই থেকে আমার মুখবর্ণ সর্বদাই প্রভাস্বর, উজ্জ্বল ও সুবর্ণবর্ণ থাকত।</p>
<p><a class="bk" id="bk৬৯"></a>বুদ্ধস্তূপ পরিস্কার-পরিচ্ছন্ন করার ফলে আমার অন্য আরও আশ্চর্য ফল লাভ হয়েছিল তা হলো, সেই থেকে আমার জীবনে অপ্রিয় জিনিস দূরে সরে যেতো এবং প্রিয় জিনিসই আমার কাছে উপস্থিত হতো।</p>
<p><a class="bk" id="bk৭০"></a>বুদ্ধস্তূপ পরিস্কার-পরিচ্ছন্ন করার ফলে আমার অন্য আরও আশ্চর্য ফল লাভ হয়েছিল তা হচ্ছে, সেই থেকে জন্মে জন্মে আমার চিত্ত অত্যন্ত বিশুদ্ধ, একাগ্র ও সমাহিত থাকত।</p>
<p><a class="bk" id="bk৭১"></a>বুদ্ধস্তূপ পরিস্কার-পরিচ্ছন্ন করার ফলে আমার অন্য আরও আশ্চর্য ফল লাভ হয়েছিল তা হলো, একাসনে বসেই আমি অর্হত্ত্ব লাভ করতে সক্ষম হয়েছি।</p>
<p><a class="bk" id="bk৭২"></a>আজ থেকে লক্ষকল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধস্তূপ পরিস্কার-পরিচ্ছন্ন করারই ফল।</p>
<p><a class="bk" id="bk৭৩"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান প্রভাঙ্কর স্থবির এই গাথাগুলো ভাষণ করেছিলেন।</p>
<p class="endsutta">[প্রভাঙ্কর স্থবির অপদান ষষ্ঠ সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p>
</aside>
</section>
</div>
</body>
</html>
