
<!DOCTYPE html>
<html>
<head>
<meta charset="UTF-8">
<meta name="author" content="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap395">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৪০. পিলিন্দবচ্ছ বর্গ</p>
<h1>৩. সর্বকীর্তিক স্থবির অপদান </h1>
</div>
<p><a class="bk" id="bk৩০৪-৩০৫"></a>কণিকারপুষ্পের মতো প্রোজ্জ্বল, দীপবৃক্ষের ন্যায় উজ্জ্বল, বিশাল আকাশে জ্বল জ্বল করা শুকতারার মতো এবং অকুতোভয়ী পশুরাজ সিংহের ন্যায় লোকনায়ক বুদ্ধ তখন জ্ঞানালোক প্রকাশ করছিলেন এবং অন্যতীর্থিয়গণকে প্রমর্দিত করছিলেন। </p>
<p><a class="bk" id="bk৩০৬"></a>আমি একদিন এই লোকের উদ্ধারকারী সকল প্রকার সংশয় ছিন্নকারী ও পশুরাজ সিংহের ন্যায় সিংহনাদকারী লোকনায়ক বুদ্ধকে দেখতে পেয়েছিলাম। </p>
<p><a class="bk" id="bk৩০৭"></a>তখন আমি ছিলাম সরল ও প্রবল প্রতাপী জটাধারী সন্ন্যাসী। আমি গাছের বাকলে তৈরি বস্ত্র নিয়ে তাঁর পাদমূলে বিছিয়ে দিয়েছিলাম। </p>
<p><a class="bk" id="bk৩০৮"></a>মসৃণ কালো কালি হাতে নিয়ে আমি তথাগতের গায়ে অনুলেপন করেছিলাম। অনুলেপনের পর আমি লোকনায়ক সম্বুদ্ধের ভূয়সী প্রশংসা করেছিলাম। </p>
<p><a class="bk" id="bk৩০৯"></a>হে মহামুনি, আপনি সংসার-স্রোতোত্তীর্ণ। এই লোককে আপনিই উদ্ধার করেছেন। এই বিশ্বকে আপনি জ্ঞানালোকে আলোকিত করেছেন। আপনার সেই উত্তম জ্ঞান সবার জন্য অবারিত। </p>
<p><a class="bk" id="bk৩১০"></a>ধর্মচক্র প্রবর্তন করেছেন। অন্যতীর্থিয়দের মর্দন করেছেন। বিজিত সংগ্রামী বৃষভের ন্যায় আপনি ধরণীকে প্রকম্পিত করেছেন। </p>
<p><a class="bk" id="bk৩১১"></a>মহাসমুদ্রের ঊর্মিমালা যেমন তীরের ধাক্কায় ছিন্ন-ভিন্ন হয়ে যায়, অনুরূপভাবে আপনার অসীম জ্ঞানে সকল প্রকার মিথ্যাদৃষ্টি ছিন্ন-ভিন্ন হয়ে যায়। </p>
<p><a class="bk" id="bk৩১২-৩১৩"></a>স্বচ্ছ ও গভীর সরোবরে সূক্ষ্ম জাল ফেলা হলে যেমন জালে আবদ্ধ প্রাণিকুল ভীষণভাবে পীড়িত হয়, অনুরূপভাবে পৃথিবীতে অন্যতীর্থিয়দের মিথ্যাদৃষ্টিজালে আবদ্ধ সত্ত্বগণ আপনার উত্তম জ্ঞানসাগরে এসে সম্পূর্ণ মুক্ত হয়েছেন। </p>
<p><a class="bk" id="bk৩১৪"></a>আপনি হচ্ছেন দুঃখস্রোতে নিপতিত সত্ত্বগণের প্রতিষ্ঠা, অনাথদের নাথ, ভয়ার্তগণের শরণ তথা আশ্রয় এবং মুক্তিকামীদের পরম মুক্তিদাতা। </p>
<p><a class="bk" id="bk৩১৫"></a>আপনি একজন মহান বীর, অসদৃশ, মৈত্রী-করুণার পরম আধার, অতুলনীয়, সুসংযত, শান্ত, বশীভূত, বিজয়ী ও অকুটিল। </p>
<p><a class="bk" id="bk৩১৬"></a>আপনি ধীর, বিগতসম্মোহ, বাসনামুক্ত, সংশয়মুক্ত, তুষ্টকারী, দ্বেষহীন, নির্মল, সুসংযত ও শুচিপরায়ণ। </p>
<p><a class="bk" id="bk৩১৭"></a>আপনি তৃষ্ণামুক্ত, মদমুক্ত, ত্রিবিদ্যালাভী, ত্রিভব হতে মুক্ত, পাপসীমা অতিক্রমকারী, ধর্মগুরু, অর্থগামী ও পরম হিতৈষী। </p>
<p><a class="bk" id="bk৩১৮"></a>আপনি অথৈ সমুদ্রে জাহাজের দিক-নির্দেশক তারা সদৃশ, অকুতোভয়ী সিংহসদৃশ এবং দাম্ভিক হস্তীরাজ সদৃশ। </p>
<p><a class="bk" id="bk৩১৯"></a>এইভাবে দশটি গাথাযোগে মহাযশস্বী পদুমুত্তর ভগবানের ভূয়সী প্রশংসা করে তাঁর পদে বন্দনা নিবেদনপূর্বক মৌনভাবে দাঁড়িয়ে ছিলাম। </p>
<p><a class="bk" id="bk৩২০"></a>পরম পূজনীয় লোকবিদ পদুমুত্তর শাস্তা ভিক্ষুসংঘের মধ্যে দাঁড়িয়ে এই গাথাগুলো ভাষণ করেছিলেন। </p>
<p><a class="bk" id="bk৩২১"></a>যেই ব্যক্তি আমার শীল, জ্ঞান ও সদ্ধর্মের ভূয়সী প্রশংসা করেছে, এখন আমি তার গুণকীর্তন করব। তোমরা মনোযোগ দিয়ে শোন। </p>
<p><a class="bk" id="bk৩২২"></a>সে ষাট হাজার কল্প দেবলোকে রমিত হবে এবং অন্য দেবতাদের অতিক্রম করে স্বীয় আধিপত্য বিস্তার করবে। </p>
<p><a class="bk" id="bk৩২৩"></a>পরবর্তী সময়ে সে প্রব্রজিত হয়ে পূর্বকৃত পুণ্য-প্রভাবে গৌতম ভগবানের শাসনে প্রব্রজ্যা গ্রহণ করবে। </p>
<p><a class="bk" id="bk৩২৪"></a>প্রব্রজ্যা গ্রহণের পর সে কায়িক পাপকর্ম বর্জন করবে এবং সর্বাসব অভিজ্ঞা দ্বারা জ্ঞাত হয়ে সম্পূর্ণ অনাসক্ত হয়ে পরিনির্বাপিত হবে। </p>
<p><a class="bk" id="bk৩২৫"></a>মেঘ যেমন বারি বর্ষণে এই ধরণীকে পরিতৃপ্ত করে, অনুরূপভাবে আপনিও হে মহাবীর, আমাকে ধর্মবারি বর্ষণে পরিতৃপ্ত করেছেন। </p>
<p><a class="bk" id="bk৩২৬"></a>লোকনায়ক বুদ্ধের শীল, প্রজ্ঞা ও ধর্মের ভূয়সী প্রশংসা করে আজ আমি অচ্যুতপদ, পরম শান্তিময় নির্বাণ লাভ করেছি। </p>
<p><a class="bk" id="bk৩২৭"></a>অহো, সেই চক্ষুষ্মান ভগবান যদি সুদীর্ঘকাল জীবিত থাকতেন, তাহলে আমি যে অমৃতপদ লাভ করেছি তা জানতে পারতেন! </p>
<p><a class="bk" id="bk৩২৮"></a>এই আমার অন্তিম জন্ম। আমার জন্মসকল ধ্বংস হয়েছে। সর্বাসব অভিজ্ঞা দ্বারা জ্ঞাত হয়ে এখন আমি সম্পূর্ণ অনাসক্ত হয়ে অবস্থান করছি। </p>
<p><a class="bk" id="bk৩২৯"></a>আজ থেকে লক্ষকল্প আগে আমি বুদ্ধের যেই ভূয়সী প্রশংসা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার ভূয়সী প্রশংসা করারই ফল। </p>
<p><a class="bk" id="bk৩৩০"></a>আমার সমস্ত ক্লেশ দগ্ধ হয়েছে। আমার জন্মসকল ধ্বংস হয়েছে। সর্বাসব ক্ষয় করে এখন আমার আর পুনর্জন্ম নেই। </p>
<p><a class="bk" id="bk৩৩১"></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি। </p>
<p><a class="bk" id="bk৩৩২"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি। </p>
<p>ঠিক এভাবেই আয়ুষ্মান সর্বকীর্তিক স্থবির এই গাথাগুলো ভাষণ করেছিলেন। </p>
<p class="endsutta">[সর্বকীর্তিক স্থবির অপদান তৃতীয় সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p></aside>
</section>
</div>
</body>
</html>

