<!DOCTYPE html>
<html>
<head>
<meta charset="utf-8">
<meta author="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap124">
<article>
<div class="hgroup">
<p class="division">অপদান (প্রথম খণ্ড)</p>
<p class="division">১৩. সেরেয়্য বর্গ</p>
<h1>২. পুষ্পস্তূপীয় স্থবির অপদান</h1>
</div>
<p><a class="bk" id="bk১০"></a>হিমালয়ের অনতিদূরে কুক্কুর নামে এক মন্ত্রধর ব্রাহ্মণ বাস করতেন।</p>
<p><a class="bk" id="bk১১"></a>তখন সেই ব্রাহ্মণের আশ্রয়ে নিত্য পাঁচ হাজার শিষ্য বসবাস করত। তারা সবাই গুরুগতপ্রাণ ও মন্ত্রবিশারদ।</p>
<p><a class="bk" id="bk১২-১৪"></a>তারা তাকে জানাল যে, জগতে বুদ্ধ উৎপন্ন হয়েছেন। তিনি অশীতি অনুব্যঞ্জনসম্পন্ন, বত্রিশ প্রকার মহাপুরুষ লক্ষণবিশিষ্ট, ব্যামপ্রভা-বিমণ্ডিত, জিনশ্রেষ্ঠ ও সূর্যের ন্যায় আলোকোজ্জ্বল। শিষ্যদের কথা শুনে সেই মন্ত্রধর ব্রাহ্মণ আশ্রম হতে বের হয়ে শিষ্যদের জিজ্ঞেস করলেন, লোকনায়ক মহাবীর বুদ্ধ কোন দেশে বাস করছেন?</p>
<p><a class="bk" id="bk১৫"></a>তখন আমি সেই দিকে ফিরে উদগ্রচিত্তে অদ্বিতীয় জিনকে নমস্কার করেছিলাম এবং পূজা করেছিলাম।</p>
<p><a class="bk" id="bk১৬"></a>আমি শিষ্যদের ডেকে বললাম, ‘এসো, আমরা সবাই সেখানে যাব। তথাগতকে বন্দনা করব। আমরা শাস্তার পায়ে বন্দনা করে বুদ্ধের উপদেশ শ্রবণ করব।</p>
<p><a class="bk" id="bk১৭"></a>একদিন আশ্রম হতে বের হয়ে যাত্রা শুরু করলে পরে হঠাৎ এক কঠিন ব্যাধি আমাকে চেপে ধরেছিল। ব্যাধি-আক্রান্ত হয়ে পুনরায় আমাকে আশ্রমে ফিরে যেতে হয়েছিল।</p>
<p><a class="bk" id="bk১৮"></a>তারপর একদিন সকল শিষ্যদের ডেকে তথাগত সম্বন্ধে জিজ্ঞেস করেছিলাম, লোকনাথ বুদ্ধ কীদৃশ? তাঁর পরম গুণগুলো কী কী?</p>
<p><a class="bk" id="bk১৯"></a>তারা আমার প্রশ্নের জবাবে তথাগত বুদ্ধ দেখতে কেমন ও তার কী কী গুণ এবং তাদের শোনা উপদেশগুলো আমাকে বলেছিল।</p>
<p><a class="bk" id="bk২০"></a>তাদের কথা শুনে আমার চিত্ত প্রসন্নতায় ভরে উঠেছিল। তারপর পুষ্পস্তূপ তৈরি করে আমি মৃত্যুবরণ করেছিলাম।</p>
<p><a class="bk" id="bk২১"></a>তারা আমার দাহক্রিয়া সম্পন্ন করে বুদ্ধশ্রেষ্ঠের কাছে গিয়ে হাত জোড় করে শাস্তাকে অভিবাদন করেছিল।</p>
<p><a class="bk" id="bk২২"></a>আমি পুষ্প দিয়ে স্তূপ তৈরি করে মহর্ষি সুগতকে পূজা করে লক্ষকল্প অপায় দুর্গতিতে জন্মগ্রহণ করিনি।</p>
<p><a class="bk" id="bk২৩"></a>আজ থেকে চুয়াল্লিশ হাজার কল্প আগে ষোলোবার ‘অগ্নিসম’ নামে ক্ষত্রিয় মহাপরাক্রমশালী চক্রবর্তী রাজা হয়েছিলাম।</p>
<p><a class="bk" id="bk২৪"></a>আজ বিশ হাজার কল্প আগে আমি আটত্রিশবার ‘ঘতাসন’ নামে মহিপতি চক্রবর্তী রাজা হয়েছিলাম।</p>
<p><a class="bk" id="bk২৫"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান পুষ্পস্তূপীয় স্থবির এই গাথাগুলো ভাষণ করেছিলেন।</p>
<p class="endsutta">[পুষ্পস্তূপীয় স্থবির অপদান দ্বিতীয় সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p>
</aside>
</section>
</div>
</body>
</html>
