
<!DOCTYPE html>
<html>
<head>
<meta charset="UTF-8">
<meta name="author" content="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap133">
<article>
<div class="hgroup">
<p class="division">অপদান (প্রথম খণ্ড)</p>
<p class="division">১৪. শোভিত বর্গ</p>
<h1>১. শোভিত স্থবির অপদান</h1>
</div>
<p><a class="bk" id="bk১"></a>লোকশ্রেষ্ঠ নরোত্তম পদুমুত্তর বুদ্ধ বিশাল জনতাকে অমৃতনির্ঝর অমিয় ধর্মদেশনা করছিলেন। </p>
<p><a class="bk" id="bk২"></a>তাঁর সেই সুমধুর ধর্মদেশনা শুনে আমি তখন দুহাত জোড় করে একাগ্রচিত্ত হয়েছিলাম। </p>
<p><a class="bk" id="bk৩"></a>নদীর মধ্যে যেমন সাগরই শ্রেষ্ঠ, পর্বতের মধ্যে যেমন শিলাময় পর্বতই শ্রেষ্ঠ; ঠিক তদ্রূপ যারা চিত্তের ইচ্ছানুসারে জীবনকে চালিত করে তারা মোটেই বুদ্ধজ্ঞান লাভের যোগ্য নয়। </p>
<p><a class="bk" id="bk৪"></a>ধর্মবিধি বাদ দিয়ে মহাকারুণিক ঋষিপ্রবর বুদ্ধ ভিক্ষুসংঘের মাঝে উপবিষ্ট হয়ে এই গাথাগুলো ভাষণ করেছিলেন। </p>
<p><a class="bk" id="bk৫"></a>যে ব্যক্তি লোকনায়ক বুদ্ধের অসীম জ্ঞানের গুণকীর্তন করছে, সে লক্ষকল্প পর্যন্ত অপায় দুর্গতিতে জন্ম নেবে না। </p>
<p><a class="bk" id="bk৬"></a>সমস্ত ক্লেশ দগ্ধ করে সে একাগ্রচিত্ত ও সমাহিত হয়ে শাস্তার শাসনে শোভিত স্থবির নামে শ্রাবক হবে। </p>
<p><a class="bk" id="bk৭"></a>আজ থেকে পঞ্চাশ হাজার কল্প আগে আমি সাতবার ‘যশুগ্গত’ নামক সপ্তরত্ন-সমন্বিত মহাপরাক্রমশালী চক্রবর্তী রাজা হয়েছিলাম। </p>
<p><a class="bk" id="bk৮"></a>আমার সমস্ত ক্লেশ দগ্ধ হয়েছে, আমার জন্মসকল ধ্বংস হয়েছে এবং ত্রিবিদ্যা লাভ করে আমি বুদ্ধের শাসনে কৃতকার্য হয়েছি। </p>
<p><a class="bk" id="bk৯"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি। </p>
<p>ঠিক এভাবেই আয়ুষ্মান শোভিত স্থবির এই গাথাগুলো ভাষণ করেছিলেন। </p>
<p class="endsutta">[শোভিত স্থবির অপদান প্রথম সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p></aside>
</section>
</div>
</body>
</html>

