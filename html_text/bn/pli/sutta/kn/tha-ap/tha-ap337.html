
<!DOCTYPE html>
<html>
<head>
<meta charset="UTF-8">
<meta name="author" content="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap337">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৩৪. গন্ধোদক বর্গ</p>
<h1>৫. ফুসিতকম্পিয় স্থবির অপদান</h1>
</div>
<p><a class="bk" id="bk৩৮"></a>ত্রিলোকশ্রেষ্ঠ নরোত্তম বিপস্সী সম্বুদ্ধ তখন ক্ষীণাসব অর্হৎদের সঙ্গে সংঘারামে বসবাস করছিলেন। </p>
<p><a class="bk" id="bk৩৯"></a>আট লক্ষ ক্ষীণাসব অর্হৎসহ লোকনায়ক বিপস্সী ভগবান বিহারের দরজা হতে বের হয়েছিলেন। </p>
<p><a class="bk" id="bk৪০"></a>আমি তখন মৃগচর্ম পরিধানকারী ছিলাম। ঈষদুষ্ণ জল নিয়ে আমি সম্বুদ্ধের কাছে উপস্থিত হয়েছিলাম। </p>
<p><a class="bk" id="bk৪১"></a>অতীব প্রসন্নচিত্ত হয়ে আমি হাত জোড় করেছিলাম এবং ঈষদুষ্ণ জল নিয়ে বুদ্ধের শরীরে ছিটিয়ে দিয়েছিলাম। </p>
<p><a class="bk" id="bk৪২"></a>পদুমুত্তর সম্বুদ্ধ আমার কৃতকর্মের ভূয়সী প্রশংসা করে যেখানে ইচ্ছা চলে গিয়েছিলেন। </p>
<p><a class="bk" id="bk৪৩-৪৪"></a>আমি যেই উষ্ণ জল দিয়ে জিনকে পূজা করেছিলাম, তার ফলে আমি পাঁচ হাজারবার পুণ্যধন্য হয়েছিলাম। তন্মধ্যে আমি আড়াই হাজারবার দেবলোকে দেবরাজত্ব করেছিলাম এবং আড়াই হাজারবার চক্রবর্তী রাজা হয়েছিলাম। অবশেষে সেই কর্মের ফলে আজ আমি অর্হত্ত্ব লাভ করেছি। </p>
<p><a class="bk" id="bk৪৫"></a>আমি যখন দেবরাজ অথবা মনুষ্যাধিপতি হয়েছিলাম, তখন আমার নাম ‘ফুসিত’ রাখা হয়েছিল। </p>
<p><a class="bk" id="bk৪৬"></a>আমি দেবলোকে অথবা মনুষ্যলোকে যেখানেই জন্মেছিলাম, তখন আমার শরীর হতে বারিবিন্দু বর্ষিত হতো। </p>
<p><a class="bk" id="bk৪৭"></a>সমস্ত ভব হতে উত্তীর্ণ হয়ে আমি এখন আমার সমস্ত ক্লেশ দগ্ধ করেছি এবং সর্বাসব অনবশেষ ক্ষয় সাধন করেছি। এটি আমার বারিবিন্দু দানেরই ফল। </p>
<p><a class="bk" id="bk৪৮"></a>চন্দনকাষ্ঠ হতে যেমন সুগন্ধ প্রবাহিত হয়, ঠিক তদ্রূপ আমার শরীর হতেও অর্ধক্রোশ পরিমাণ জায়গায় সুগন্ধ প্রবাহিত হয়। </p>
<p><a class="bk" id="bk৪৯"></a>আমার শরীর হতে পূর্বকৃত পুণ্যকর্ম-সম্ভূত দিব্যগন্ধ প্রবাহিত হলে পরে লোকেরা দিব্যগন্ধের ঘ্রাণ পেয়ে বুঝে ফেলত এখানে ‘ফুসিত’ এসেছেন। </p>
<p><a class="bk" id="bk৫০"></a>বিভিন্ন গাছপালা, তৃণগুল্ম, লতা প্রভৃতিও আমার সংকল্পের কথা জ্ঞাত হয়ে সেই মুহূর্তে সুগন্ধ ছড়াত। </p>
<p><a class="bk" id="bk৫১"></a>আজ থেকে লক্ষকল্প আগে আমি যেই চন্দন বারিবিন্দু দিয়ে পূজা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বারিবিন্দু দানেরই ফল। </p>
<p><a class="bk" id="bk৫২"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি। </p>
<p>ঠিক এভাবেই আয়ুষ্মান ফুসিতকম্পিয় স্থবির এই গাথাগুলো ভাষণ করেছিলেন। </p>
<p class="endsutta">[ফুসিতকম্পিয় স্থবির অপদান পঞ্চম সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p></aside>
</section>
</div>
</body>
</html>

