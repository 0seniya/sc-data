
<!DOCTYPE html>
<html>
<head>
<meta charset="utf-8"/>
<meta author="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap189">
<article>
<div class="hgroup">
<p class="division">অপদান (প্রথম খণ্ড)</p>
<p class="division">১৯. কুটজপুষ্পিয় বর্গ</p>
<h1>৭. একচিন্তিক স্থবির অপদান</h1>
</div>
<p><a class="bk" id="bk৩৪"></a>কোনো দেবতা যখন আয়ুক্ষয়ে দেবকায় হতে চ্যুত হন, তখন দেবগণ অনুমোদনসূচক তিনটি শব্দ করেন। </p>
<p><a class="bk" id="bk৩৫"></a>বন্ধু, এখান হতে তুমি কামসুগতিতে মনুষ্যগণের সাহচর্যে যাও। সেখানে তুমি মানুষ হয়ে পরম শ্রদ্ধাবান হয়ে সদ্ধর্ম লাভ কর। </p>
<p><a class="bk" id="bk৩৬"></a>সেই পরম শ্রদ্ধায় নিবিষ্ট ও প্রতিষ্ঠিত হয়ে আজীবন সুপ্রবর্তিত সদ্ধর্মে অবিচল থাকো। </p>
<p><a class="bk" id="bk৩৭"></a>কায়, বাক্য ও মনে বহু কুশলকর্ম সম্পাদন করে তুমি সম্পূর্ণ উপধিহীন ও ক্রোধহীন হও। </p>
<p><a class="bk" id="bk৩৮"></a>তদুপরি আরও বহু দান-পুণ্যকর্ম সম্পাদন করে অনন্যসাধারণ সদ্ধর্ম-ব্রহ্মচর্য অনুশীলন কর। </p>
<p><a class="bk" id="bk৩৯"></a>এইভাবে অশেষ অনুকম্পা-পরবশ হয়ে বিজ্ঞ দেবতাগণ আমার দেবলোকচ্যুতি অনুমোদন করেছিলেন। </p>
<p><a class="bk" id="bk৪০"></a>সেই দেবসম্মেলনে তাদের সাকুল আবেদন শুনে আমি ভীষণভাবে সংবেগপ্রাপ্ত হয়েছিলাম। সেখান থেকে চ্যুত হয়ে আমি তখন ‘কংসু’ নামক যোনিতে জন্মগ্রহণ করেছিলাম। </p>
<p><a class="bk" id="bk৪১"></a>আমার সংবেগের কথা অবগত হয়ে এক ভাবিতেন্দ্রিয় শ্রমণ আমাকে উদ্ধার করার মানসে আমার কাছে এসেছিলেন। </p>
<p><a class="bk" id="bk৪২"></a>পদুমুত্তর বুদ্ধের শ্রাবক সেই সুমন নামক শ্রমণ অর্থ-ধর্মবশে অনুশাসন করে আমাকে আরও ভীষণভাবে সংবিগ্ন করেছিলেন। </p>
<p><a class="bk" id="bk৪৩"></a>তার সুভাষিত কথা শুনে আমি বুদ্ধের প্রতি গভীরভাবে প্রসন্ন হয়েছিলাম এবং সেই ধীর-স্থির বুদ্ধকে অভিবাদন করে সেখানেই মৃত্যুবরণ করেছিলাম। </p>
<p><a class="bk" id="bk৪৪"></a>সেই পুণ্য-প্রভাবে আমি পূর্বের সেই দেবলোকে জন্ম নিয়ে লক্ষকল্প পর্যন্ত অপায় দুর্গতিতে জন্মগ্রহণ করিনি। </p>
<p><a class="bk" id="bk৪৫"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি। </p>
<p>ঠিক এভাবেই আয়ুষ্মান একচিন্তিক স্থবির এই গাথাগুলো ভাষণ করেছিলেন। </p>
<p class="endsutta">[একচিন্তিক স্থবির অপদান সপ্তম সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p></aside>
</section>
</div>
</body>
</html>

