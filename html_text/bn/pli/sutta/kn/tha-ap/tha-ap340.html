<!DOCTYPE html>
<html>
<head>
<meta charset="utf-8">
<meta author="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap340">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৩৪. গন্ধোদক বর্গ</p>
<h1>৮. উত্তরীয়দায়ক স্থবির অপদান</h1>
</div>
<p><a class="bk" id="bk৯০"></a>হংসবতী নগরে আমি তখন অধ্যাপক, মন্ত্রধর ও ত্রিবিদে পারদর্শী এক ব্রাহ্মণ ছিলাম।</p>
<p><a class="bk" id="bk৯১"></a>জাতিতে বিশুদ্ধ ও সুশিক্ষিত আমি শিষ্য পরিবেষ্টিত হয়ে জল সেচনের জন্যে নগর হতে বের হয়েছিলাম।</p>
<p><a class="bk" id="bk৯২"></a>সর্ববিধ ধর্মে পারদর্শী জিন পদুমুত্তর বুদ্ধ হাজারো ক্ষীণাসব অর্হৎ পরিবেষ্টিত হয়ে নগরে প্রবেশ করছিলেন।</p>
<p><a class="bk" id="bk৯৩"></a>অর্হৎ পরিবেষ্টিত অনিন্দ্য সুন্দর অকুতোভয়ী বুদ্ধকে দেখে আমার মন প্রসন্নতায় ভরে উঠেছিল।</p>
<p><a class="bk" id="bk৯৪"></a>হাত জোড় করে নতশিরে আমি সেই সুব্রত বুদ্ধকে বন্দনা নিবেদন করেছিলাম এবং অতীব প্রসন্নচিত্তে একটি উত্তরীয় দান করেছিলাম।</p>
<p><a class="bk" id="bk৯৫"></a>আমি দুহাতে উত্তরীয় বস্ত্রটি ধরে আকাশের দিকে ছুঁড়ে দিয়েছিলাম। দেখা গেল সেই বস্ত্রটি তখন সমগ্র বুদ্ধ পরিষদকে আচ্ছাদিত করেছিল।</p>
<p><a class="bk" id="bk৯৬"></a>সেই উত্তরীয় বস্ত্রটি তখন পিণ্ডচারণরত মহাভিক্ষুসংঘের মাথার ওপর শামিয়ানার মতো করে স্থিত হয়েছিল। সেই দৃশ্যটি আমাকে ভীষণভাবে আনন্দ দিয়েছিল।</p>
<p><a class="bk" id="bk৯৭"></a>ঘর হতে বের হয়ে পথে দাঁড়িয়ে স্বয়ম্ভূ অগ্রপুদ্গল শাস্তা আমার সেই দান অনুমোদন করেছিলেন এই বলে :</p>
<p><a class="bk" id="bk৯৮"></a>যে ব্যক্তি আমাকে অতীব প্রসন্নচিত্তে একটি উত্তরীয় বস্ত্র দান করেছে, এখন আমি তার ভূয়সী প্রশংসা করব। তোমরা মনোযোগ দিয়ে আমার কথা শোন।</p>
<p><a class="bk" id="bk৯৯"></a>সে ত্রিশ হাজার কল্প দেবলোকে রমিত হবে এবং পঞ্চাশবার দেবেন্দ্র হয়ে দেবরাজত্ব করবে।</p>
<p><a class="bk" id="bk১০০"></a>পূর্বকৃত পুণ্য-প্রভাবে দেবলোকে বসবাসকালে তার ওপর শতযোজন বিস্তৃত শামিয়ানার মতো বস্ত্রাচ্ছাদিত থাকবে।</p>
<p><a class="bk" id="bk১০১"></a>ছত্রিশবার সে চক্রবর্তী রাজা হবে, আর প্রাদেসিক রাজা তো অসংখ্যবার হবেই।</p>
<p><a class="bk" id="bk১০২"></a>ভবভবান্তরে জন্মপরিভ্রমণকালে পূর্বকৃত পুণ্য-প্রভাবে মনে মনে সে যখনি যেটি চাইবে তৎক্ষণাৎ তার সেটি উৎপন্ন হবে।</p>
<p><a class="bk" id="bk১০৩"></a>এই ব্যক্তি কোশেয়্য কম্বল, ক্ষৌমবস্ত্র, কার্পাস বস্ত্র ও বহু মূল্যবান বস্ত্র লাভ করবে।</p>
<p><a class="bk" id="bk১০৪"></a>এই ব্যক্তি যখনি যেটি চাইবে তৎক্ষণাৎ সেটি লাভ করবে। সব সময় সে একটি মাত্র বস্ত্রদানের ফল এভাবেই ভোগ করবে।</p>
<p><a class="bk" id="bk১০৫"></a>পরবর্তীকালে সে প্রব্রজ্যা গ্রহণ করে পূর্বকৃত পুণ্য-প্রভাবে গৌতম ভগবানের কাছে ধর্ম প্রত্যক্ষ সাক্ষাৎ করবে।</p>
<p>(অতঃপর স্থবির নিজের সম্বন্ধে বললেন)</p>
<p><a class="bk" id="bk১০৬"></a>অহো, আমি মহর্ষি সর্বজ্ঞ বুদ্ধের কাছে কত সুকর্মই না করেছিলাম! মাত্র একটি বস্ত্র দান করেই আমি অমৃতপদ নির্বাণ লাভ করেছি।</p>
<p><a class="bk" id="bk১০৭"></a>মণ্ডপে, বৃক্ষমূলে অথবা শূন্যঘরে আমি যেখানেই বসবাস করি না কেন, সবখানেই আমার দিব্যবিমানের চারপাশে শামিয়ানার মতো বস্ত্রাচ্ছাদনী ধারণ করা হতো।</p>
<p><a class="bk" id="bk১০৮"></a>আমি অযাচিতভাবেই দান পাওয়া চীবরই পরিধান করি এবং অন্নপানীয়সহ বিভিন্ন প্রয়োজনীয় দ্রব্যাদি লাভ করি। এটি আমার উত্তরীয় বস্ত্র দানেরই ফল।</p>
<p><a class="bk" id="bk১০৯"></a>আজ থেকে লক্ষকল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বস্ত্রদানেরই ফল।</p>
<p><a class="bk" id="bk১১০"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উত্তরীয়দায়ক স্থবির এই গাথাগুলো ভাষণ করেছিলেন।</p>
<p class="endsutta">[উত্তরীয়দায়ক স্থবির অপদান অষ্টম সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p>
</aside>
</section>
</div>
</body>
</html>
