<!DOCTYPE html>
<html>
<head>
<meta charset="utf-8">
<meta author="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap430">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৪৩. সকিংসম্মার্জক বর্গ</p>
<h1>৮. সুচিন্তিত স্থবির অপদান</h1>
</div>
<p><a class="bk" id="bk১০৭"></a> হংসবতী নগরে আমি এক কৃষক হয়ে জন্মেছিলাম। কৃষিকাজ করেই আমি জীবিকা নির্বাহ করতাম এবং স্ত্রী-পুত্রদের ভরণপোষণ করতাম।</p>
<p><a class="bk" id="bk১০৮"></a> তখন আমার কৃষিক্ষেত্র ছিল সুজলা, সুফলা ও ধনধান্যে পরিপূর্ণ। জমির ধান যখন থেকে আসল, তখন আমি এরূপ চিন্তা করেছিলাম :</p>
<p><a class="bk" id="bk১০৯"></a> এটি আমার পক্ষে মোটেই উচিত নয় যে, অনুত্তর পুণ্যক্ষেত্র, পরম গুণের অধিকারী সংঘকে দান না দিয়ে আগে ভোজন করা।</p>
<p><a class="bk" id="bk১১০"></a> জগতে বুদ্ধ অদ্বিতীয়, অসদৃশ ও বত্রিশ মহাপুরুষ লক্ষণসম্পন্ন এবং তাঁরই আদর্শে উজ্জীবিত অনুত্তর পুণ্যক্ষেত্র সংঘ।</p>
<p><a class="bk" id="bk১১১"></a> আমি সেই অনুত্তর পুণ্যক্ষেত্র সংঘের উদ্দেশেই নতুন শস্য আগে আগে দান করব। এভাবে চিন্তা করার পর আমার মন প্রসন্নতায় ভরে উঠেছিল।</p>
<p><a class="bk" id="bk১১২"></a> তারপর আমি জমি থেকে ধান নিয়ে এসে সম্বুদ্ধের কাছে উপস্থিত হয়েছিলাম। লোকশ্রেষ্ঠ নরোত্তম সম্বুদ্ধের কাছে উপস্থিত হয়ে শাস্তার পদবন্দনা করে এই কথা নিবেদন করেছিলাম :</p>
<p><a class="bk" id="bk১১৩"></a> হে চক্ষুষ্মান মুনি, আপনিই হচ্ছেন এই নতুন শস্যরাশির যোগ্য গ্রহীতা। আমার প্রতি অনুকম্পা-পরবশ হয়ে এই দান গ্রহণ করুন।</p>
<p><a class="bk" id="bk১১৪"></a> পরম পূজনীয় লোকবিদ পদুমুত্তর বুদ্ধ আমার সংকল্পের কথা অবগত হয়ে এই কথা বলেছিলেন :</p>
<p><a class="bk" id="bk১১৫"></a> চার মার্গের অধিকারী, চার ফলে প্রতিষ্ঠিত এই সংঘ ঋজুভূত, প্রজ্ঞা ও শীলে সুসমন্বিত। পুণ্যপ্রার্থী ও পুণ্যাকাঙ্ক্ষী দানেচ্ছু মানুষদের পরম দানের ক্ষেত্র।</p>
<p><a class="bk" id="bk১১৬"></a> সংঘক্ষেত্রে দান দিলে অধিক পুণ্য হয়, মহাফল প্রদান করে। তাই তোমার নতুন শস্য অথবা অন্য কিছু সংঘক্ষেত্রেই দান দেওয়া উচিত।</p>
<p><a class="bk" id="bk১১৭"></a> সংঘকে নিমন্ত্রণ করে নিজ ঘরে ভিক্ষুসংঘকে নিয়ে গিয়ে ঘরে যা কিছু তৈরি করা আছে তা-ই তুমি ভিক্ষুসংঘকে দান কর।</p>
<p><a class="bk" id="bk১১৮"></a> সংঘকে নিমন্ত্রণ করে নিজ ঘরে ভিক্ষুসংঘকে নিয়ে গিয়ে আমার ঘরে যা কিছু প্রস্তুত আছে তা-ই ভিক্ষুসংঘকে দান করেছিলাম।</p>
<p><a class="bk" id="bk১১৯"></a> সেই সুকৃত কর্মের ফলে ও প্রার্থনাবলে আমি মনুষ্যদেহ ত্যাগ করে তাবতিংস স্বর্গে জন্মেছিলাম।</p>
<p><a class="bk" id="bk১২০"></a> সেখানে আমার ব্যামপ্রভা ছিল সুবর্ণময় ও প্রভাস্বর। আমার দেববিমানটি ছিল ষাট যোজন দীর্ঘ ও ত্রিশ যোজন প্রস্থ।</p>
<p>[উনিশতম ভাণবার সমাপ্ত]</p>
<p><a class="bk" id="bk১২১"></a> আমার সমগ্র দিব্যভবনটিকে ঘিরে প্রতিনিয়ত সুন্দরী নারীগণ পরিবেষ্টিত করে থাকত। সেখানেই আমি খেয়ে-দেয়ে বসবাস করতাম।</p>
<p><a class="bk" id="bk১২২"></a> আমি তিনশতবার দেবলোকে দেবরাজত্ব করেছিলাম। পাঁচশতবার রাজচক্রবর্তী হয়েছিলাম। আর প্রাদোসক রাজা তো অসংখ্যবার হয়েছিলাম।</p>
<p><a class="bk" id="bk১২৩"></a> ভবসংসারে পরিভ্রমণকালে আমি অমিত ধনসম্পত্তির অধিকারী হতাম। ভোগসম্পত্তির ঘাটতি আমার কখনো ছিল না। এটি আমার নতুন শস্যদানেরই ফল।</p>
<p><a class="bk" id="bk১২৪"></a> সচল চাকাওয়ালা হস্তীযান ও অশ্বযান প্রভৃতি সমস্ত কিছুই লাভ করতাম। এটি আমার নতুন শস্যদানেরই ফল।</p>
<p><a class="bk" id="bk১২৫"></a> জন্মে জন্মে আমি নতুন বস্ত্র, নতুন ফল, নবাগ্র রস-ভোজন প্রভৃতি সমস্ত কিছুই লাভ করতাম। এটি আমার নতুন শস্যদানেরই ফল।</p>
<p><a class="bk" id="bk১২৬"></a> জন্মে জন্মে আমি কোশেয়্য কম্বল, ক্ষৌমবস্ত্র, কার্পাস প্রভৃতি সবকিছুই লাভ করতাম। এটি আমার নতুন শস্যদানেরই ফল।</p>
<p><a class="bk" id="bk১২৭"></a> জন্মে জন্মে আমি দাসদাসী ও সুসজ্জিত নারী সবকিছুই লাভ করতাম। এটি আমার নতুন শস্যদানেরই ফল।</p>
<p><a class="bk" id="bk১২৮"></a> আমার শীত-উষ্ণ অথবা পরিদাহ বলতে কিছুই ছিল না। এমনকি আমার হৃদয়ে চৈতসিক দুঃখও ছিল না।</p>
<p><a class="bk" id="bk১২৯"></a> জন্মে জন্মে আমি ‘এটি খাও, এটি ভোজন কর, এই শয্যায় শয়ন কর’ প্রভৃতি সবকিছুই লাভ করতাম। এটি আমার নতুন শস্যদানেরই ফল।</p>
<p><a class="bk" id="bk১৩০"></a> ভবসংসারে জন্মপরিভ্রমণ শেষে এই আমার শেষ জন্ম। আজও আমার সেই পূর্বকৃত পুণ্য আমাকে প্রতিনিয়ত ফল দিয়ে পরিতুষ্ট করছে।</p>
<p><a class="bk" id="bk১৩১"></a> গুণোত্তম শ্রেষ্ঠ সংঘকে নতুন শস্য দান করে আমি আমার কর্মানুরূপ আটটি সুফল ভোগ করেছি।</p>
<p><a class="bk" id="bk১৩২"></a> জন্মে জন্মে আমি রূপবান, যশস্বী, মহাধনাঢ্য, সুস্থ, প্রিয় জ্ঞাতি-পরিজন পরিবেষ্টিত ও ঐক্যবদ্ধ পরিষদের অধিকারী হতাম।</p>
<p><a class="bk" id="bk১৩৩"></a> পৃথিবীর সকলেই আমাকে সম্মান করত এবং যা কিছু দানীয় বস্তু আছে সবকটি আগে আগে আমিই পেতাম।</p>
<p><a class="bk" id="bk১৩৪"></a> ভিক্ষুসংঘের মধ্যে অথবা বুদ্ধশ্রেষ্ঠের সামনে অন্য সবাইকে অতিক্রম করে দায়কগণ আমাকেই দান দিয়ে থাকেন।</p>
<p><a class="bk" id="bk১৩৫"></a> গুণোত্তম সংঘক্ষেত্রে এভাবে নতুন শস্য দান করে এই সমস্ত সুফল ভোগ করেছি। এটি আমার নতুন শস্যদানেরই ফল।</p>
<p><a class="bk" id="bk১৩৬"></a> আজ থেকে লক্ষকল্প আগে আমি যেই নতুন শস্য দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার নতুন শস্যদানেরই ফল।</p>
<p><a class="bk" id="bk১৩৭"></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class="bk" id="bk১৩৮"></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class="bk" id="bk১৩৯"></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সুচিন্তিতো স্থবির এই গাথাগুলো ভাষণ করেছিলেন।</p>
<p class="endsutta">[সুচিন্তিতো স্থবির অপদান অষ্টম সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p>
</aside>
</section>
</div>
</body>
</html>
