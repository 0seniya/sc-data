<!DOCTYPE html>
<html>
<head>
<meta charset="UTF-8">
<meta name="author" content="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap490">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৪৯. পাংশুকূল বর্গ</p>
<h1>৮. তরণীয় স্থবির অপদান</h1>
</div>
<p><a class="bk" id="bk১৪৮"></a> একসময় স্বয়ম্ভূ লোকনায়ক তথাগত অর্থদর্শী ভগবান বিনতা নদীর তীরে গিয়েছিলেন।</p>
<p><a class="bk" id="bk১৪৯"></a> সেই নদীতে তখন আমি ছিলাম জলচর কচ্ছপ। গভীর জল থেকে ভেসে উঠে লোকনায়ক বুদ্ধকে পরপারে পার করিয়ে দেবার ইচ্ছায় আমি তার নিকট গিয়েছিলাম।</p>
<p><a class="bk" id="bk১৫০"></a> হে মহামুনি অর্থদর্শী বুদ্ধ, আপনি আমার ওপর উঠে পড়-ন। হে দুঃখের অন্তসাধনকারী, আমিই আপনাকে পার করিয়ে দেব।</p>
<p><a class="bk" id="bk১৫১"></a> আমার ইচ্ছার কথা অবগত হয়ে মহাযশস্বী লোকনায়ক অর্থদর্শী ভগবান আমার পিঠে উঠে দাঁড়িয়েছিলেন।</p>
<p><a class="bk" id="bk১৫২"></a> প্রাপ্তবয়স্ক হওয়ার পর থেকে যত দিন আমি নিজের সম্পর্কে স্মরণ করতে পারি, বুদ্ধের পদযুগল আমার পিঠে স্পর্শ করায় যে সুখ আমি পেয়েছিলাম তেমন সুখ আমি আমার জীবনে পাইনি।</p>
<p><a class="bk" id="bk১৫৩"></a> মহাযশস্বী অর্থদর্শী সম্বুদ্ধ নদী পার হওয়ার পর নদীতীরে দাঁড়িয়ে এই গাথাগুলো ভাষণ করেছিলেন।</p>
<p><a class="bk" id="bk১৫৪"></a> আমি যখনি এই নদীর স্রোত পার হবো বলে মনে মনে সংকল্প করেছি, ঠিক সেই মুহূর্তে এই প্রজ্ঞাবান কচ্ছপরাজই আমাকে পার করে দিয়েছে।</p>
<p><a class="bk" id="bk১৫৫"></a> এই কচ্ছপ মৈত্রীচিত্তে বুদ্ধকে পার করিয়ে দেওয়ার ফলে একশ আঠারো কল্প দেবলোকে রমিত হবে।</p>
<p><a class="bk" id="bk১৫৬"></a> দেবলোক হতে এখানে এসে সে পূর্বকৃত পুণ্যপ্রভাবে একাসনে বসেই সন্দেহ-স্রোত পার হবে।</p>
<p><a class="bk" id="bk১৫৭"></a> উর্বর ক্ষেত্রে অল্পমাত্র বীজ রোপণ করা হলেও সঠিক সময়ে সঠিক পরিমাণে বারি বর্ষণ হলে কৃষক যেমন বিপুল ফল লাভে খুশি হয়।</p>
<p><a class="bk" id="bk১৫৮"></a> অনুরূপভাবে সম্যকসম্বুদ্ধ দেশিত বুদ্ধক্ষেত্রে অল্পমাত্র পুণ্যবীজ রোপিত হওয়া সত্ত্বেও যথাসময়ে ও সঠিক পরিমাণে বারি বর্ষণ হলে পরে একেও বিপুল ফলে তুষ্ট করবে।</p>
<p><a class="bk" id="bk১৫৯"></a> এখন আমি ভাবনানিরত, ভাবিতচিত্ত, উপশান্ত, উপধিহীন, সর্বাসব ক্ষয় করে সম্পূর্ণ অনাসক্ত হয়ে অবস্থান করছি।</p>
<p><a class="bk" id="bk১৬০"></a> আজ থেকে একশ আঠারো কল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধকে পার করিয়ে দেওয়ারই ফল।</p>
<p><a class="bk" id="bk১৬১"></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class="bk" id="bk১৬২"></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class="bk" id="bk১৬৩"></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান তরণীয় স্থবির এই গাথাগুলো ভাষণ করেছিলেন।</p>
<p class="endsutta">[তরণীয় স্থবির অপদান অষ্টম সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p>
</aside>
</section>
</div>
</body>
</html>
