<!DOCTYPE html>
<html>
<head>
<meta charset="UTF-8">
<meta name="author" content="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap326">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৩৩. উমাপুষ্পিয় বর্গ</p>
<h1>৪. যজ্ঞস্বামিক স্থবির অপদান</h1>
</div>
<p><a class="bk" id="bk১৭"></a>আমার বয়স মাত্র সাত বৎসর, কিন্তু আমি ছিলাম মন্ত্রধর। আমি তখন প্রবলভাবে কুলব্রত ধারণ করেছিলাম। তাই আমি একটি বিশাল যজ্ঞের আয়োজন করেছিলাম।</p>
<p><a class="bk" id="bk১৮"></a>যজ্ঞের যূপকাষ্ঠে সাজানো চুরাশি হাজার পশুকে আমি হত্যা করিয়েছিলাম।</p>
<p><a class="bk" id="bk১৯-২০"></a>উল্কাধারীর ন্যায়, জলন্ত অঙ্গারের ন্যায়, উদীয়মান সূর্যের ন্যায় ও পঞ্চদশীর পূর্ণচন্দ্রের ন্যায় ত্রিলোকপূজ্য, পরম হিতৈষী, সর্বসিদ্ধিলাভী সিদ্ধার্থ সম্বুদ্ধ আমার কাছে এসে এই উপদেশ দিয়েছিলেন।</p>
<p><a class="bk" id="bk২১"></a>হে কুমার, সকল প্রাণীর প্রতি অহিংসাতেই আমার পরম রুচি। চুরি, অত্যাচার ও মদ্যপান হতে সম্পূর্ণ বিরত হও।</p>
<p><a class="bk" id="bk২২"></a>সম্যক চর্যায় রতি, বহুশ্রুততা, কৃতজ্ঞতা ও ইহজীবনে যা প্রত্যক্ষ পরহিতমূলক-এই সমস্ত গুণধর্ম অতীব প্রশংসনীয়।</p>
<p><a class="bk" id="bk২৩"></a>এই সমস্ত ধর্ম অনুশীলন করে সর্বসত্ত্বগণের হিতমূলক কাজে রত হও। এবং বুদ্ধের প্রতি চিত্ত প্রসন্ন করে উত্তম মার্গ অনুশীলন কর।</p>
<p><a class="bk" id="bk২৪"></a>এই বলে ত্রিলোকশ্রেষ্ঠ নরোত্তম সর্বজ্ঞ শাস্তা আমাকে উপদেশ দিয়েছিলেন এবং আকাশপথে উড়ে চলে গিয়েছিলেন।</p>
<p><a class="bk" id="bk২৫"></a>আগে আমি আমার চিত্তকে পরিশুদ্ধ করে নিয়েছিলাম এবং পরে চিত্তকে প্রসন্নতায় ভরে তুলেছিলাম। সেই চিত্ত-প্রসন্নতার কারণে আমি তুষিত দেবলোকে জন্ম নিয়েছিলাম।</p>
<p><a class="bk" id="bk২৬"></a>আজ থেকে চুরানব্বই কল্প আগে আমি বুদ্ধের প্রতি চিত্তকে প্রসন্নতায় ভরে তুলেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধসংজ্ঞারই ফল।</p>
<p><a class="bk" id="bk২৭"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান যজ্ঞস্বামিক স্থবির এই গাথাগুলো ভাষণ করেছিলেন।</p>
<p class="endsutta">[যজ্ঞস্বামিক স্থবির অপদান চতুর্থ সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p>
</aside>
</section>
</div>
</body>
</html>
