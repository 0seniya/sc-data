<!DOCTYPE html>
<html>
<head>
<meta charset="UTF-8">
<meta name="author" content="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap11">
<article>
<div class="hgroup">
<p class="division">অপদান (প্রথম খণ্ড)</p>
<p class="division">১. বুদ্ধ বর্গ</p>
<h1>৩.৯. খদিরবনিয় রেবত স্থবির অপদান</h1>
</div>
<p><a class="bk" id="bk৬২৮"></a>হিমালয় হতে উদ্ভূত গঙ্গা, ভাগীরথী প্রভৃতি নদী সদা প্রবহমান। আমি সেই প্রবহমান প্রবল স্রোতস্বিনী নদীর পরপারে কৈবর্ত (জেলে) পরিবারে জন্ম নেওয়া একজন নাবিক ছিলাম। আমি ঘাটে আসা বহু মানুষকে পারাপারে সাহায্য করতাম। </p>
<p><a class="bk" id="bk৬২৯"></a>একদিন দ্বিপদের মধ্যে শ্রেষ্ঠ নায়ক পদুমুত্তর বুদ্ধ লক্ষ ক্ষীণাসব অর্হৎ পরিবেষ্টিত হয়ে সেই গঙ্গানদীর তীরে উপস্থিত হয়েছিলেন। </p>
<p><a class="bk" id="bk৬৩০"></a>ভগবান সেখানে উপস্থিত হয়েছেন দেখে তড়িঘড়ি আমি কারিগর দিয়ে বহু নৌকা নির্মাণ করিয়েছিলাম। দুটি নৌকা পাশাপাশি বেঁধে উপরে চাঁদোয়া দিয়ে নরশ্রেষ্ঠ বুদ্ধকে পূজা করেছিলাম। </p>
<p><a class="bk" id="bk৬৩১"></a>সম্বুদ্ধ সেখানে এসে সেই নৌকায় আরোহণ করেছিলেন। জলের উপরে ভাসমান অবস্থায় শাস্তা এই গাথাগুলো ভাষণ করেছিলেন। </p>
<p><a class="bk" id="bk৬৩২"></a>যেই ব্যক্তি বুদ্ধ প্রমুখ অনাসক্ত সংঘকে পরপারে পার করে দিলেন, সেই ব্যক্তি অতীব চিত্ত-প্রসন্নতার কারণে দেবলোকে রমিত হবে। </p>
<p><a class="bk" id="bk৬৩৩"></a>দেবলোকে তার জন্য সুনির্মিত, অতীব দর্শনীয় বিশাল নৌকা উৎপন্ন হবে এবং তাতে উপরে চাঁদোয়ার মতো করে পুষ্পাচ্ছাদনী সব সময় ঝুলে থাকবে। </p>
<p><a class="bk" id="bk৬৩৪"></a>আজ থেকে আটান্ন কল্প পরে সে তারকো নামক চতুরন্ত বিজয়ী রাজচক্রবর্তী হবে। </p>
<p><a class="bk" id="bk৬৩৫"></a>আজ থেকে সাতান্ন কল্প পরে সে মহাপরাক্রমশালী চর্মক নামক রাজা হয়ে জগতে সূর্যের ন্যায় দীপ্তিমান হবে। </p>
<p><a class="bk" id="bk৬৩৬"></a>আজ লক্ষকল্প পরে ওক্কাকুকুলে গৌতম নামক শাস্তা জগতে আর্বিভূত হবেন। </p>
<p><a class="bk" id="bk৬৩৭"></a>স্বর্গ হতে চ্যুত হয়ে সে তখন মনুষ্যলোকে এক ব্রাহ্মণ পরিবারে জন্মগ্রহণ করবে এবং তার নাম হবে রেবত। </p>
<p><a class="bk" id="bk৬৩৮"></a>গৃহত্যাগ করে সে পূর্বজন্মের পুণ্য-প্রভাবে গৌতম ভগবানের শাসনে প্রব্রজিত হবে। </p>
<p><a class="bk" id="bk৬৩৯"></a>প্রব্রজিত হওয়ার পর সে আরব্ধবীর্য বিদর্শক হয়ে সর্বাসব ক্ষয় করে সম্পূর্ণ অনাসক্ত হয়ে পরিনির্বাপিত হবে। </p>
<p><a class="bk" id="bk৬৪০"></a>বীর্য আমার অতীব তীক্ষ্ণ এবং অনুত্তর যোগক্ষেম নির্বাণ আমার প্রার্থিত বিষয়। সম্যকসম্বুদ্ধের শাসনে আমি এখন অন্তিম দেহ ধারণ করেছি। </p>
<p><a class="bk" id="bk৬৪১"></a>লক্ষকল্প ধরে আমি যেই কুশলকর্ম করে এসেছি, তারই ফল আমি এখন ভোগ করছি। তীরের গতিতে সমস্ত ক্লেশ-অরি দগ্ধ-বিদগ্ধ করে আমি এখন সুমুক্ত হয়েছি। </p>
<p><a class="bk" id="bk৬৪২"></a>লোকবিদ মহামতি বুদ্ধ আমাকে সব সময় অরণ্যে বাস করতে দেখে আরণ্যিক ভিক্ষুদের মধ্যে শ্রেষ্ঠ বলে স্বীকৃতি দিয়েছেন। </p>
<p><a class="bk" id="bk৬৪৩"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে বুদ্ধের শাসনে আমি কৃতকার্য হয়েছি। </p>
<p>ঠিক এভাবেই আয়ুষ্মান খদিরবনিয় রেবত স্থবির এই গাথাগুলো ভাষণ করেছিলেন। </p>
<p class="endsutta">[খদিরবনিয় রেবত স্থবির অপদান নবম সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p></aside>
</section>
</div>
</body>
</html>