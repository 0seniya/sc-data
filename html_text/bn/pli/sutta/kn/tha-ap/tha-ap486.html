<!DOCTYPE html>
<html>
<head>
<meta charset="UTF-8">
<meta name="author" content="Karunabangsha Bhikkhu">
<title></title>
</head>
<body>
<article id="tha-ap486" lang="bn">
<header>
<p class="division">অপদান (প্রথম খণ্ড)</p>
<p class="division">৪৯. পাংশুকূল বর্গ</p>
<h1>৪. জ্ঞানথবিকা স্থবির অপদান</h1>
</header>
<p><a class="bk" id="bk৪৬"></a> হিমালয়ের দক্ষিণে আমার একটি আশ্রম ছিল। উত্তমার্থ নির্বাণ গবেষণা করতে করতে আমি তখন গহীন অরণ্যে বসবাস করছিলাম।</p>
<p><a class="bk" id="bk৪৭"></a> আমি লাভে-অলাভে সন্তুষ্ট ছিলাম এবং শুধুমাত্র ফলমূল ভোজন করেই জীবন ধারণ করতাম। একজন আচার্যের খোঁজে আমি একাকীই বসবাস করছিলাম।</p>
<p><a class="bk" id="bk৪৮"></a> ঠিক সেই সময় পৃথিবীতে সুমেধ সম্বুদ্ধ উৎপন্ন হয়েছিলেন। তিনি বহু সত্ত্বকে উদ্ধার করার জন্যে চতুরার্যসত্য দেশনা করছিলেন।</p>
<p><a class="bk" id="bk৪৯"></a> আমি কখনো সম্বুদ্ধের কথা শুনতে পাইনি। তাঁর একটি কথাও আমার শোনার সুযোগ হয়নি। দীর্ঘ আট বৎসর পর আমি লোকনায়ক বুদ্ধের কথা শুনতে পেয়েছিলাম।</p>
<p><a class="bk" id="bk৫০"></a> জ্বালানী কাঠগুলো যথাস্থানে সরিয়ে রেখে, গোটা আশ্রমটিকে সম্মার্জন করে, তারপর লাঠি নিয়ে আমি গহীন অরণ্য হতে বের হয়েছিলাম।</p>
<p><a class="bk" id="bk৫১"></a> গ্রাম-নিগমাদিতে এক রাত করে বসবাস করে ক্রমান্বয়ে আমি চন্দ্রাবতীতে পৌঁছেছিলাম।</p>
<p><a class="bk" id="bk৫২"></a> সেই সময় লোকনায়ক সুমেধ ভগবান বহু সত্ত্বকে উদ্ধার করার জন্যে অমৃতপদ নির্বাণ দেশনা করছিলেন।</p>
<p><a class="bk" id="bk৫৩"></a> বিপুল জনতাকে অতিক্রম করে জিনসাগর বুদ্ধকে বন্দনা করেছিলাম এবং আমার পরিধেয় আজিন চীবরকে একাংশ করে আমি লোকনায়ক বুদ্ধের ভূয়সী প্রশংসা করেছিলাম।</p>
<p><a class="bk" id="bk৫৪"></a> হে শাস্তা, আপনিই সত্ত্বগণের কেতু, ধ্বজা, যূপ, পরায়ণ, প্রতিষ্ঠা, দ্বীপ ও দ্বিপদশ্রেষ্ঠ।</p>
<p class="endsection">[একুশতম ভাণবার সমাপ্ত]</p>
<p><a class="bk" id="bk৫৫"></a> হে বীর, আপনি নিপুণ দর্শনীয়। আপনি বহু মানুষকে মুক্ত করেছেন। হে মুনি, জগতে আপনার চেয়ে শ্রেষ্ঠ ও উজ্জ্বল অন্য কোনো তারকা নেই।</p>
<p><a class="bk" id="bk৫৬"></a> হে সর্বজ্ঞ, কুশাগ্র দ্বারা বিশাল সাগরকে মাপা সম্ভব হলেও হতে পারে; তারপরও আপনার জ্ঞানের পরিমাপ করা সম্ভব নয়।</p>
<p><a class="bk" id="bk৫৭"></a> হে চক্ষুষ্মান, এই বিশাল পৃথিবীকে তুলাদণ্ডে তথা দাঁড়িপাল্লায় রেখে ওজন মাপা সম্ভব হলেও হতে পারে; তারপরও আপনার জ্ঞানের পরিমাপ ঠিক কী পরিমাণ তা জানা সম্ভব নয়।</p>
<p><a class="bk" id="bk৫৮"></a> হে সর্বজ্ঞ, রশি বা আঙুল দিয়ে অনন্ত আকাশকে মাপা সম্ভব হলেও হতে পারে; তারপরও আপনার শীলকে পরিমাপ করা সম্ভব নয়।</p>
<p><a class="bk" id="bk৫৯"></a> হে চক্ষুষ্মান, মহাসমুদ্রের জলরাশি, অনন্ত আকাশ ও এই বসুন্ধরাকে পরিমাপ করা সম্ভব হলেও হতে পারে; কিন্তু আপনি হচ্ছে অনন্ত, অপ্রমেয়।</p>
<p><a class="bk" id="bk৬০"></a> এই ছয়টি গাথায় মহাযশস্বী সর্বজ্ঞ বুদ্ধের ভূয়সী প্রশংসা করে, দুহাত জোড় করে আমি তখন নিরবে দাঁড়িয়ে ছিলাম।</p>
<p><a class="bk" id="bk৬১"></a> ভূরিপ্রাজ্ঞ সুমেধ ভগবান ভিক্ষুসংঘের মাঝে বসে এই গাথাগুলো ভাষণ করেছিলেন।</p>
<p><a class="bk" id="bk৬২"></a> যে ব্যক্তি অতীব প্রসন্নমনে আমার জ্ঞানের গুণকীর্তন করেছে, এখন আমি তার ভূয়সী প্রশংসা করব। তোমরা আমার কথা মনোযোগ দিয়ে শোন।</p>
<p><a class="bk" id="bk৬৩"></a> সে দেবলোকে সাতাত্তর কল্প রমিত হবে। আর হাজারবার দেবেন্দ্র হয়ে দেবরাজত্ব করবে।</p>
<p><a class="bk" id="bk৬৪"></a> বহু শতবার সে চক্রবর্তী রাজা হবে। আর প্রাদেসিক রাজা তো অসংখ্যবার হবে।</p>
<p><a class="bk" id="bk৬৫"></a> পুণ্যকর্ম-সমন্বিত হওয়ায় কী দেবলোকে কী মনুষ্যলোকে তার সকল আশা পূরণ হবে এবং সে তীৰ্নপ্রাজ্ঞ হবে।</p>
<p><a class="bk" id="bk৬৬"></a> আজ থেকে ত্রিশ কল্প পরে ওক্কাকুকুলে গৌতম গোত্রে পৃথিবীতে এক শাস্তা জন্মগ্রহণ করবেন।</p>
<p><a class="bk" id="bk৬৭"></a> গৃহত্যাগ করে সে প্রব্রজ্যা গ্রহণ করবে এবং জন্মের মাত্র সাত বৎসর বয়সে অর্হত্ত্ব লাভ করবে।</p>
<p><a class="bk" id="bk৬৮"></a> আমি নিজের অতীত বিষয়ে যতটুকু স্মরণ করতে পারি, আর যত দিন হলো আমি এই শাসন লাভ করেছি, এর মধ্যে কোনো অমনোজ্ঞ চেতনা উৎপন্ন হয়েছে বলে আমার জানা নেই।</p>
<p><a class="bk" id="bk৬৯"></a> সকল ভবে জন্মগ্রহণ করে বহু সম্পত্তি আমি ভোগ করেছি। আমার ভোগসম্পত্তির কোনো ঘাটতি ছিল না। এটি আমার বুদ্ধজ্ঞানকে ভূয়সী প্রশংসা করারই ফল।</p>
<p><a class="bk" id="bk৭০"></a> রাগাগ্নি, দ্বেষাগ্নি ও মোহাগ্নি-এই ত্রিবিধ অগ্নি আমার সম্পূর্ণ নিভে গিয়েছে। আমার জন্মসকল ধ্বংস হয়েছে। সর্বাসব পরিক্ষীণ হয়ে এখন আমার আর পুনর্জন্ম নেই।</p>
<p><a class="bk" id="bk৭১"></a> আজ থেকে ত্রিশ হাজার কল্প আগে আমি যেই বুদ্ধজ্ঞানের ভূয়সী প্রশংসা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধজ্ঞানকে ভূয়সী প্রশংসা করারই ফল।</p>
<p><a class="bk" id="bk৭২"></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class="bk" id="bk৭৩"></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class="bk" id="bk৭৪"></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান জ্ঞানথবিক স্থবির এই গাথাগুলো ভাষণ করেছিলেন।</p>
<p class="endsutta">[জ্ঞানথবিক স্থবির অপদান চতুর্থ সমাপ্ত]</p>
<footer class="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class="publication-date">2014</span>.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
