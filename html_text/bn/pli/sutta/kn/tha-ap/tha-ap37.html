
<!DOCTYPE html>
<html>
<head>
<meta charset="UTF-8">
<meta name="author" content="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap37">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৪. কুণ্ডধান বর্গ</p>
<h1>৫. মোঘরাজ স্থবির অপদান</h1>
</div>
<p><a class="bk" id="bk৬৪"></a>অপরাজিত স্বয়ম্ভূ অর্থদর্শী ভগবান ভিক্ষুসংঘ পরিবৃত হয়ে রথে চড়ে পথে গমন করছিলেন। </p>
<p><a class="bk" id="bk৬৫"></a>আমি সশিষ্য পরিবৃত হয়ে ঘর হতে বের হয়েই লোকনায়ক বুদ্ধকে দেখতে পেয়েছিলাম। </p>
<p><a class="bk" id="bk৬৬"></a>তখন লোকনায়ক বুদ্ধের প্রতি অতিশয় প্রসন্ন হয়ে নতশিরে দুহাত জোড় করে বন্দনা নিবেদন করেছিলাম। </p>
<p><a class="bk" id="bk৬৭"></a>রূপী, অরূপী কিংবা অসংজ্ঞসত্ত্ব তারা সকলেই আপনার সর্বোচ্চ জ্ঞান অধিগত করতে সক্ষম। </p>
<p><a class="bk" id="bk৬৮"></a>সুখপ্রত্যাশী এমন সব জলজ প্রাণী যারা জলসীমায় বসবাস করে ও পানিতে বদ্ধ হয়ে আটকে আছে। </p>
<p><a class="bk" id="bk৬৯"></a>সে রূপী হোক আর অরূপী হোক যেই সমস্ত সত্ত্বগণের চেতনা আছে তারা সকলেই আপনার সর্বোচ্চ জ্ঞানের অধিকারী হয়ে থাকে। </p>
<p><a class="bk" id="bk৭০"></a>অজ্ঞতারূপ অন্ধকারে আচ্ছন্ন এই পৃথিবী আজ সম্বুদ্ধজ্ঞানের রশ্মিতে আজ ভীষণ আলোকোজ্জ্বল এবং আপনার অমৃতনির্ঝর উপদেশবাণী শুনে সত্ত্বগণ সংশয়স্রোত উত্তীর্ণ হয়ে থাকে। </p>
<p><a class="bk" id="bk৭১"></a>ঘোর অজ্ঞতারূপ অন্ধকারে আচ্ছন্ন পৃথিবীতে বাস করলেও তারা আপনার অনন্ত জ্ঞানের জ্যোতিতে সমস্ত অন্ধকারকে পরাভূত করে আলোকিত হয়ে থাকে। </p>
<p><a class="bk" id="bk৭২"></a>আপনিই চক্ষুষ্মান, আপনিই সকল সত্ত্বগণের মহা অন্ধকার অপনোদনকারী। আপনার অমিয় উপদেশবাণী শ্রবণ করেই বহু সত্ত্ব দুঃখমুক্তি নির্বাণ লাভ করে থাকে। </p>
<p><a class="bk" id="bk৭৩"></a>এই সমস্ত প্রশংসাসূচক গাথা বলার পর আমি পাত্রে মধু পুরিয়ে নিয়ে উভয় হাতে ধরে মহর্ষি বুদ্ধকে দান করেছিলাম। </p>
<p><a class="bk" id="bk৭৪"></a>মহাবীর, মহাঋষি বুদ্ধ তখন তা নিজ হাতে গ্রহণ করেছিলেন এবং ভোজনের পর সর্বজ্ঞ বুদ্ধ আকাশে উড়াল দিয়েছিলেন। </p>
<p><a class="bk" id="bk৭৫"></a>নরশ্রেষ্ঠ অর্থদর্শী ভগবান তখন শূন্যে স্থিত থেকে আমাকে প্রসন্ন করতে গিয়ে এই গাথাগুলো বলেছিলেন। </p>
<p><a class="bk" id="bk৭৬"></a>যেই ব্যক্তি আমার অনন্ত জ্ঞানকে ও সেই জগতের আধার বুদ্ধকে প্রশংসায় ভাসাল, সেই ব্যক্তি সেই চিত্ত-প্রসন্নতার কারণে কখনো দুর্গতিতে যাবে না। </p>
<p><a class="bk" id="bk৭৭"></a>সে দেবলোকে চৌদ্দবার রাজত্ব করবে এবং পৃথিবীতে পাঁচশতবার প্রাদেসিক রাজা হবে। </p>
<p><a class="bk" id="bk৭৮"></a>পৃথিবীতে সে পাঁচশতবার চক্রবর্তী রাজা হবে এবং অসংখ্যবার প্রাদেসিক রাজা হয়ে রাজত্ব করবে। </p>
<p><a class="bk" id="bk৭৯"></a>সে অধ্যয়নশীল, মন্ত্রধর ও ত্রিবেদে বিশেষ পারদর্শী হয়ে গৌতম ভগবানের শাসনে প্রব্রজিত হবে। </p>
<p><a class="bk" id="bk৮০"></a>সে তখন গম্ভীর ও নিপুণ অর্থ জ্ঞানের দ্বারা বিচার করবে এবং মোঘরাজ নামক শাস্তাশ্রাবক হবে। </p>
<p><a class="bk" id="bk৮১"></a>সে তখন ত্রিবিদ্যার অধিকারী হবে এবং অনাসক্ত হয়ে কৃতকার্য হবে। সার্থবাহ গৌতম ভগবান তাকে তখন শ্রেষ্ঠস্থান দিবেন। </p>
<p><a class="bk" id="bk৮২"></a>আমি এখন জনসংসর্গ ত্যাগ করে, সমস্ত ভববন্ধন ছিন্ন করে ও সর্বাসব ক্ষয় করে সম্পূর্ণ অনাসক্ত হয়েই অবস্থান করি। </p>
<p><a class="bk" id="bk৮৩"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি। </p>
<p>ঠিক এভাবেই আয়ুষ্মান মোঘরাজ স্থবির এই গাথাগুলো ভাষণ করেছিলেন। </p>
<p class="endsutta">[মোঘরাজ স্থবির অপদান পঞ্চম সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p></aside>
</section>
</div>
</body>
</html>

