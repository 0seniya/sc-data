
<!DOCTYPE html>
<html>
<head>
<meta charset="utf-8"/>
<meta author="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap342">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৩৪. গন্ধোদক বর্গ</p>
<h1>১০. উৎক্ষিপ্ত পদুমীয় স্থবির অপদান</h1>
</div>
<p><a class="bk" id="bk১২৯"></a>হংসবতী নগরে আমি এক মালি ছিলাম। সরোবরে নেমে আমি শত পাপড়িযুক্ত পদ্মফুল খুঁজতেছিলাম। </p>
<p><a class="bk" id="bk১৩০-১৩১"></a>সর্ববিধ ধর্মে পারদর্শী জিন পদুমুত্তর বুদ্ধ লক্ষ শান্তচিত্ত, ষড়াভিজ্ঞ, ধ্যানী, পরিশুদ্ধ ক্ষীণাসব অর্হৎকে সঙ্গে নিয়ে আমার উন্নতি-শ্রীবৃদ্ধির জন্যে আমার কাছে এসেছিলেন। </p>
<p><a class="bk" id="bk১৩২"></a>আমি দেবাতিদেব লোকনায়ক স্বয়ম্ভূ বুদ্ধকে দেখেই বৃন্তচ্যুত করে একটি শত পাপড়িযুক্ত পদ্মফুল আকাশে ছুঁড়ে মেরেছিলাম। </p>
<p><a class="bk" id="bk১৩৩"></a>হে ত্রিলোকশ্রেষ্ঠ নরোত্তম বীর, সত্যই আপনি যদি বুদ্ধ হয়ে থাকেন, তবে নিজে গিয়ে শত পাপড়িযুক্ত পদ্মফুলগুলো মাথায় ধারণ করুন। </p>
<p><a class="bk" id="bk১৩৪"></a>ত্রিলোকশ্রেষ্ঠ নরোত্তম মহাবীর অধিষ্ঠান করেছিলেন। বুদ্ধের অমিত প্রভাবে সেই পদ্মফুলগুলো মাথার ওপর স্থিত হয়েছিল। </p>
<p><a class="bk" id="bk১৩৫"></a>সেই সুকৃত পুণ্য-প্রভাবে ও প্রার্থনাবলে আমি মনুষ্যদেহ ত্যাগ করে তাবতিংস স্বর্গে জন্মেছিলাম। </p>
<p><a class="bk" id="bk১৩৬"></a>সেখানে আমার সুনির্মিত দিব্যবিমানকে ‘শতপত্র’ বলা হয়। সেটি ষাট যোজন দীর্ঘ ও ত্রিশ যোজন প্রস্থ। </p>
<p><a class="bk" id="bk১৩৭"></a>আমি হাজারবার দেবেন্দ্র হয়ে দেবরাজ্যে দেবরাজত্ব করেছিলাম এবং পঁচাত্তরবার চক্রবর্তী রাজা হয়েছিলাম। </p>
<p><a class="bk" id="bk১৩৮"></a>আর আমি অসংখ্যবার প্রাদেসিক রাজা হয়েছিলাম। পূর্বকৃত সুকর্মের ফলই আমি ভোগ করেছিলাম। </p>
<p><a class="bk" id="bk১৩৯"></a>মাত্র একটি পদ্মফুল দানের ফলে আমি দেবমনুষ্য উভয় সম্পত্তি ভোগ করেছিলাম এবং গৌতম ভগবানের ধর্ম সাক্ষাৎ করেছিলাম। </p>
<p><a class="bk" id="bk১৪০"></a>আমার সমস্ত ক্লেশ দগ্ধ হয়েছে, আমার সমস্ত জন্ম ধ্বংস হয়েছে এবং নাগের ন্যায় সমস্ত বন্ধন ছিন্ন করে সম্পূর্ণ অনাসক্ত হয়েই আমি অবস্থান করছি। </p>
<p><a class="bk" id="bk১৪১"></a>আজ থেকে লক্ষকল্প আগে আমি যেই পুষ্পপূজা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার পদ্মফুল দানেরই ফল। </p>
<p><a class="bk" id="bk১৪২"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি। </p>
<p>ঠিক এভাবেই আয়ুষ্মান উৎক্ষিপ্ত পদুমীয় স্থবির এই গাথাগুলো ভাষণ করেছিলেন। </p>
<p class="endsutta">[উৎক্ষিপ্ত পদুমীয় স্থবির অপদান দশম সমাপ্ত]</p>
<p class="endsection">[গন্ধোদক বর্গ চতুর্ত্রিংশ সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p></aside>
</section>
</div>
</body>
</html>

