<!DOCTYPE html>
<html>
<head>
<meta charset="UTF-8">
<meta name="author" content="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap93">
<article>
<div class="hgroup">
<p class="division">অপদান (প্রথম খণ্ড)</p>
<p class="division">১০. সুধা বর্গ</p>
<h1>১. সুধাপিণ্ডিয় স্থবির অপদান</h1>
</div>
<p><a class="bk" id="bk১"></a>পূজার যোগ্য বুদ্ধ ও তাঁর শ্রাবক সংঘকে পূজা কর। এতে করে জগতের সমস্ত প্রপঞ্চ অতিক্রম করতে পারবে এবং যাবতীয় শোক-বিলাপ-পরিদেবন মুক্ত হতে পারবে।</p>
<p><a class="bk" id="bk২"></a>এমন অকুতোভয়ী, নিবৃত, পূজার যোগ্য বুদ্ধ ও তাঁর শ্রাবক সংঘকে পূজা করার যে অমিত পুণ্যফল তা কোনোভাবেই কোনো কিছুর সঙ্গে তুলনা করে পরিমাপ করা সম্ভব নয়।</p>
<p><a class="bk" id="bk৩"></a>জম্বুদ্বীপ, অপরযোগ, উত্তরকুরু ও পূর্ববিদেহ এই চার মহাদ্বীপের ক্ষমতার অধিকারী চক্রবর্তী রাজা হলেও একবার মাত্র পূজার যোগ্য বুদ্ধ ও তাঁর শ্রাবক সংঘকে পূজা করার যে ফল তার তুলনায় ষোলো ভাগের একভাগও হয় না।</p>
<p><a class="bk" id="bk৪"></a>নরশ্রেষ্ঠ সিদ্ধার্থ ভগবানের উদ্দেশে নির্মীয়মাণ চৈত্য আমি অতীব প্রসন্নমনে সুধাপিণ্ড দান করেছিলাম।</p>
<p><a class="bk" id="bk৫"></a>আজ থেকে চুরানব্বই কল্প আগে আমি যেই পুণ্যকর্ম সম্পাদন করেছিলাম, তারপর থেকে এখনো পর্যন্ত আমাকে দুর্গতিতে পড়তে হয়নি। পূর্বকৃত পুণ্যকর্মের ফল এমনই মহৎ!</p>
<p><a class="bk" id="bk৬"></a>পূর্বকৃত পুণ্যকর্মের প্রভাবে আমি আজ থেকে ত্রিশ কল্প আগে তেরবার সপ্তরত্ন-সমন্বিত চক্রবর্তী রাজা হয়েছিলাম।</p>
<p><a class="bk" id="bk৭"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সুধাপিণ্ডিয় স্থবির এই গাথাগুলো ভাষণ করেছিলেন।</p>
<p class="endsutta">[সুধাপিণ্ডিয় স্থবির অপদান প্রথম সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p>
</aside>
</section>
</div>
</body>
</html>
