<!DOCTYPE html>
<html>
<head>
<meta charset="utf-8">
<meta author="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap481">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৪৮. নলমালি বর্গ</p>
<h1>৯. পানধিদায়ক স্থবির অপদান</h1>
</div>
<p><a class="bk" id="bk৭১"></a> লোকশ্রেষ্ঠ, নরোত্তম, চক্ষুষ্মান অনোমদর্শী ভগবান দিবাবিহার হতে বের হয়ে এসে পথ দিয়ে যাচ্ছিলেন।</p>
<p><a class="bk" id="bk৭২"></a> আমিও সুনির্মিত যান নিয়ে পথ দিয়ে যাচ্ছিলাম। তখন সেখানে আমি পরম চারুদর্শন সম্বুদ্ধকে পদব্রজে হেঁটে যেতে দেখেছিলাম।</p>
<p><a class="bk" id="bk৭৩"></a> তখন আমার চিত্ত প্রসন্নতায় ভরে উঠেছিল এবং সেই যানকে নিয়ে গিয়ে তাঁর পদমূলে রেখে এই কথা নিবেদন করেছিলাম।</p>
<p><a class="bk" id="bk৭৪"></a> হে মহাবীর সুগতেন্দ্র বিনায়ক, এই যানে আরোহণ করুন, যাতে করে ভবিষ্যতে সুফল লাভ করতে পারি। এতে করে আমার সমস্ত প্রয়োজন ও আশা-আকাঙক্ষা পূরণ হয়!</p>
<p><a class="bk" id="bk৭৫"></a> লোকশ্রেষ্ঠ, নরোত্তম অনোমদর্শী ভগবান যানে আরোহণ করে এই কথা বলেছিলেন :</p>
<p><a class="bk" id="bk৭৬"></a> যে ব্যক্তি অতীব প্রসন্নমনে নিজ হাতে আমাকে একটি যান দান করেছে, এখন আমি তার ভূয়সী প্রশংসা করব। মনোযোগ দিয়ে আমার কথা শোন।</p>
<p><a class="bk" id="bk৭৭"></a> বুদ্ধের কথা অবগত হয়ে সকল দেবতারা উদগ্রচিত্ত, উৎফুল্ল ও কৃতাঞ্জলি হয়ে সমবেত হয়েছিল।</p>
<p><a class="bk" id="bk৭৮"></a> এই ব্যক্তি যান দানের ফলে সুখী হবে। দেবলোকে জন্ম নিয়ে পঞ্চান্নবার দেবরাজত্ব করবে।</p>
<p><a class="bk" id="bk৭৯"></a> হাজারবার রাজচক্রবর্তী হবে, আর প্রাদেসিক রাজা তো অসংখ্যবার হবেই।</p>
<p><a class="bk" id="bk৮০"></a> আজ থেকে অপরিমেয় কল্প পরে ওক্কাকুকুলে গৌতম গোত্রে এক শাস্তা পৃথিবীতে জন্মগ্রহণ করবেন।</p>
<p><a class="bk" id="bk৮১"></a> তাঁর ধর্মে ধর্মৌরসজাত উত্তরাধিকারী হবে এবং অভিজ্ঞা দ্বারা সর্বাসব ক্ষয় করে সম্পূর্ণ অনাসক্ত হয়েই নির্বাপিত হবে।</p>
<p><a class="bk" id="bk৮২"></a> সে দেবলোকে অথবা মনুষ্যলোকে পুণ্যবান হয়েই জন্মগ্রহণ করবে এবং দেবলোকে দেবযান আর মনুষ্যলোকে মনুষ্যযান লাভ করবে।</p>
<p><a class="bk" id="bk৮৩"></a> সেখানে আমার জন্য সিবিকা-প্রাসাদ উৎপন্ন হয়েছিল এবং সব সময় আমার জন্য সুসজ্জিত হস্তী, বাদ্য-যন্ত্রসমেত রথ উৎপন্ন হতো।</p>
<p><a class="bk" id="bk৮৪"></a> এমনকি গৃহত্যাগ করার সময়ও আমি রথযোগে গৃহত্যাগ করেছিলাম। আর মাথার চুল কাটার সময় আমি অর্হত্ত্ব লাভ করেছিলাম।</p>
<p><a class="bk" id="bk৮৫"></a> বাণিজ্যে নিয়োজিত হয়ে একটি যান দান করতে পারাটা আমার জন্য পরম লাভ। তার ফলেই আজ আমি পরম সুখ নির্বাণ লাভ করেছি।</p>
<p><a class="bk" id="bk৮৬"></a> আজ থেকে অপ্রমেয় কল্প আগে আমি বুদ্ধকে যান দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার যান দানেরই ফল।</p>
<p><a class="bk" id="bk৮৭"></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class="bk" id="bk৮৮"></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class="bk" id="bk৮৯"></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান পানধিদায়ক স্থবির এই গাথাগুলো ভাষণ করেছিলেন।</p>
<p class="endsutta">[পানধিদায়ক স্থবির অপদান নবম সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p>
</aside>
</section>
</div>
</body>
</html>
