<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="sn55.12">
<article>
<div class="hgroup">
<p class="division">Saṃyutta Nikāya 55</p>
<p>2. Rājakā­rāma­vagga</p>
<h1>12. Brāhmaṇasutta</h1>
</div>
<p><a class="sc" id="1"></a><a class="ms" id="p_14S5_1869"></a><a class="msdiv" id="msdiv1008"></a>Sāvatthi­nidānaṃ. “Brāhmaṇā, bhikkhave, udayagāminiṃ nāma paṭipadaṃ paññapenti. Te sāvakaṃ evaṃ samādapenti: ‘ehi tvaṃ, ambho purisa, kālasseva uṭṭhāya pācīnamukho yāhi. So tvaṃ mā sobbhaṃ parivajjehi, mā papātaṃ, mā khāṇuṃ, mā <span class="var" id="note413" title="kaṇḍakādhānaṃ (bj) | kaṇṭakaṭṭhānaṃ (s1-3) | kaṇṭakaṃ ṭhānaṃ (pts1) | kaṇḍakaṃ ṭhānaṃ (mr)">kaṇḍakaṭhānaṃ</span>, mā <span class="var" id="note414" title="candanikaṃ (bj, s1-3)">candaniyaṃ</span>, mā <span class="var" id="note415" title="oligallaṃ (bj)">oḷigallaṃ</span>. <span class="var" id="note416" title="yāni vā (si) | yattheva (s1-3, km)">Yattha</span> papateyyāsi tattheva maraṇaṃ āgameyyāsi. Evaṃ tvaṃ, ambho purisa, kāyassa bhedā paraṃ maraṇā sugatiṃ saggaṃ lokaṃ upapajjissasī’ti.</p>
<p><a class="sc" id="2"></a><a class="ms" id="p_14S5_1870"></a>Taṃ kho panetaṃ, bhikkhave, brāhmaṇānaṃ <span class="var" id="note417" title="bālānaṃ gamanametaṃ (si)">bālagama­na­metaṃ</span> mūḷ­hagama­na­metaṃ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati. Ahañca kho, bhikkhave, ariyassa vinaye udayagāminiṃ paṭipadaṃ paññāpemi; yā ekanta­nibbidāya virāgāya nirodhāya upasamāya abhiññāya sambodhāya nibbānāya saṃvattati.</p>
<p><a class="sc" id="3"></a><a class="pts" id="pts5.362"></a><a class="ms" id="p_14S5_1871"></a>Katamā ca sā, bhikkhave, udayagāminī paṭipadā; yā ekanta­nibbidāya … pe … nibbānāya saṃvattati? Idha, bhikkhave, ariyasāvako buddhe aveccap­pasā­dena samannāgato hoti—itipi so bhagavā arahaṃ sammāsambuddho … pe … satthā devamanussānaṃ buddho bhagavāti; dhamme … pe … saṅghe … pe … ariyakantehi sīlehi samannāgato hoti akhaṇḍehi … pe … samā­dhi­saṃ­vatta­ni­kehi. Ayaṃ kho sā, bhikkhave, udayagāminī paṭipadā ekanta­nibbidāya … pe … nibbānāya saṃvattatī”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sotā­patti­saṃ­yutta</span>
<span class="hidden">Rājakā­rāma­vagga</span>
<span class="hidden">Sahas­sa­bhik­khu­ni­saṅgha­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>