<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="sn48.50">
<article>
<div class="hgroup">
<p class="division">Saṃyutta Nikāya 48</p>
<p>5. Jarāvagga</p>
<h1><span class="var" id="note260" title="saddha (pts1)">50. Āpaṇasutta</span></h1>
</div>
<p><a class="sc" id="1"></a><a class="ms" id="p_14S5_1178"></a><a class="msdiv" id="msdiv520"></a><span class="evam">Evaṃ me sutaṃ—​</span>   ekaṃ samayaṃ bhagavā aṅgesu viharati āpaṇaṃ nāma aṅgānaṃ nigamo. Tatra kho bhagavā āyasmantaṃ sāriputtaṃ āmantesi: “yo so, sāriputta, ariyasāvako tathāgate <span class="var" id="note261" title="ekantigato (si)">ekantagato</span> abhippasanno, na so tathāgate vā tathā­gata­sāsane vā kaṅkheyya vā vicikiccheyya vā”ti?</p>
<p><a class="sc" id="2"></a><a class="ms" id="p_14S5_1179"></a>“Yo so, bhante, ariyasāvako tathāgate ekantagato abhippasanno, na so tathāgate vā tathā­gata­sāsane vā kaṅkheyya vā vicikiccheyya vā. Saddhassa hi, bhante, ariyasāvakassa etaṃ pāṭikaṅkhaṃ yaṃ āraddhavīriyo viharissati—akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhit­ta­dhuro kusalesu dhammesu. Yaṃ hissa, bhante, vīriyaṃ tadassa vīriyindriyaṃ.</p>
<p><a class="sc" id="3"></a><a class="ms" id="p_14S5_1180"></a>Saddhassa hi, bhante, ariyasāvakassa ārad­dha­vīriyassa etaṃ pāṭikaṅkhaṃ yaṃ satimā bhavissati, paramena satinepakkena samannāgato, cirakatampi cirabhāsitampi saritā anussaritā. Yā hissa, bhante, sati tadassa satindriyaṃ.</p>
<p><a class="sc" id="4"></a><a class="ms" id="p_14S5_1181"></a>Saddhassa hi, bhante, ariyasāvakassa ārad­dha­vīriyassa upaṭṭhi­tas­satino etaṃ pāṭikaṅkhaṃ yaṃ vos­saggā­rammaṇaṃ karitvā labhissati samādhiṃ, labhissati cittassa ekaggataṃ. Yo hissa, bhante, samādhi tadassa samādhindriyaṃ.</p>
<p><a class="sc" id="5"></a><a class="pts" id="pts5.226"></a><a class="ms" id="p_14S5_1182"></a>Saddhassa hi, bhante, ariyasāvakassa ārad­dha­vīriyassa upaṭṭhi­tas­satino samāhi­ta­cittassa etaṃ pāṭikaṅkhaṃ yaṃ evaṃ pajānissati—anamataggo kho saṃsāro. Pubbakoṭi na paññāyati avijjā­nīvara­ṇā­naṃ sattānaṃ taṇhā­saṃ­yoja­nā­naṃ sandhāvataṃ saṃsarataṃ. Avijjāya tveva tamokāyassa asesa­virāga­nirodho santametaṃ padaṃ paṇītametaṃ padaṃ, yadidaṃ—sabba­saṅ­khā­ra­sama­tho sabbū­padhipa­ṭi­nissaggo taṇhākkhayo virāgo nirodho <span class="var" id="note262" title="nibbānanti (?)">nibbānaṃ</span>. Yā hissa, bhante, paññā tadassa paññindriyaṃ.</p>
<p><a class="sc" id="6"></a><a class="ms" id="p_14S5_1183"></a><span class="var" id="note263" title="sa kho so (bj, s1-3, km)">Saddho so</span>, bhante, ariyasāvako evaṃ padahitvā padahitvā evaṃ saritvā saritvā evaṃ samādahitvā samādahitvā evaṃ pajānitvā pajānitvā evaṃ abhisaddahati: ‘ime kho te dhammā ye me pubbe <span class="var" id="note264" title="sutāva (bj, s1-3)">sutavā</span> ahesuṃ. Tenāhaṃ etarahi kāyena ca <span class="var" id="note265" title="phassitvā (si)">phusitvā</span> viharāmi, paññāya ca <span class="var" id="note266" title="paṭivijjha (mr)">ativijjha</span> passāmī’ti. Yā hissa, bhante, saddhā tadassa saddhindriyan”ti.</p>
<p><a class="sc" id="7"></a><a class="ms" id="p_14S5_1184"></a>“Sādhu sādhu, sāriputta. Yo so, sāriputta, ariyasāvako tathāgate ekantagato abhippasanno, na so tathāgate vā tathā­gata­sāsane vā kaṅkheyya vā vicikiccheyya vā. Saddhassa hi, sāriputta, ariyasāvakassa etaṃ pāṭikaṅkhaṃ yaṃ āraddhavīriyo viharissati—akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhit­ta­dhuro kusalesu dhammesu. Yaṃ hissa, sāriputta, vīriyaṃ tadassa vīriyindriyaṃ.</p>
<p><a class="sc" id="8"></a><a class="ms" id="p_14S5_1185"></a>Saddhassa hi, sāriputta, ariyasāvakassa ārad­dha­vīriyassa etaṃ pāṭikaṅkhaṃ yaṃ satimā bhavissati, paramena satinepakkena samannāgato, cirakatampi cirabhāsitampi saritā anussaritā. Yā hissa, sāriputta, sati tadassa satindriyaṃ.</p>
<p><a class="sc" id="9"></a><a class="ms" id="p_14S5_1186"></a>Saddhassa hi, sāriputta, ariyasāvakassa ārad­dha­vīriyassa upaṭṭhi­tas­satino etaṃ pāṭikaṅkhaṃ yaṃ vos­saggā­rammaṇaṃ karitvā labhissati samādhiṃ, labhissati cittassa ekaggataṃ. Yo hissa, sāriputta, samādhi tadassa samādhindriyaṃ.</p>
<p><a class="sc" id="10"></a><a class="ms" id="p_14S5_1187"></a>Saddhassa hi, sāriputta, ariyasāvakassa ārad­dha­vīriyassa upaṭṭhi­tas­satino samāhi­ta­cittassa etaṃ pāṭikaṅkhaṃ yaṃ evaṃ pajānissati—anamataggo kho saṃsāro. Pubbakoṭi na paññāyati avijjā­nīvara­ṇā­naṃ sattānaṃ taṇhā­saṃ­yoja­nā­naṃ sandhāvataṃ saṃsarataṃ. Avijjāya tveva tamokāyassa asesa­virāga­nirodho santametaṃ padaṃ paṇītametaṃ padaṃ, yadidaṃ—sabba­saṅ­khā­ra­sama­tho sabbū­padhipa­ṭi­nissaggo taṇhākkhayo virāgo nirodho nibbānaṃ. Yā hissa, sāriputta, paññā tadassa paññindriyaṃ.</p>
<p><a class="sc" id="11"></a><a class="pts" id="pts5.227"></a><a class="ms" id="p_14S5_1188"></a><span class="var" id="note267" title="sa kho so (bj, s1-3, km)">Saddho so</span>, sāriputta, ariyasāvako evaṃ padahitvā padahitvā evaṃ saritvā saritvā evaṃ samādahitvā samādahitvā evaṃ pajānitvā pajānitvā evaṃ abhisaddahati: ‘ime kho te dhammā ye me pubbe sutavā ahesuṃ. Tenāhaṃ etarahi kāyena ca phusitvā viharāmi, paññāya ca <span class="var" id="note268" title="paṭivijjha (mr)">ativijjha</span> passāmī’ti. Yā hissa, sāriputta, saddhā tadassa saddhindriyan”ti.</p>
<p class="endsection">Dasamaṃ.</p>
<p class="endsection">Jarāvaggo pañcamo.</p>
<blockquote class="uddanagatha">
<p><a class="sc" id="12"></a><a class="ms" id="p_14S5_1192"></a>Jarā uṇṇābho brāhmaṇo,<br/> sāketo pubbakoṭṭhako;<br/> Pubbārāme ca cattāri,<br/> piṇḍolo <span class="var" id="note269" title="saddhena te dasāti (s1-3, km, pts1, mr)">āpaṇena cāti</span>.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Indriya­saṃ­yutta</span>
<span class="hidden">Jarāvagga</span>
<span class="hidden">Jarā­dhamma­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>