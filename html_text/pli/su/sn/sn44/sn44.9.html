<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="sn44.9">
<article>
<div class="hgroup">
<p class="division">Saṃyutta Nikāya 44</p>
<p>1. Abyākatavagga</p>
<h1>9. ­Kutū­hala­sālā­sutta</h1>
</div>
<p><a class="sc" id="1"></a><a class="pts" id="pts4.398"></a><a class="ms" id="p_13S4_1816"></a><a class="msdiv" id="msdiv418"></a>Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho vacchagotto paribbājako bhagavantaṃ etadavoca: </p>
<p><a class="sc" id="2"></a><a class="ms" id="p_13S4_1817"></a>“Purimāni, bho gotama, divasāni purimatarāni sambahulānaṃ nānā­titthi­yā­naṃ samaṇab­rāhma­ṇā­naṃ paribbājakānaṃ ­kutū­hala­sālāyaṃ sannisinnānaṃ sannipatitānaṃ aya­manta­rākathā udapādi: ‘ayaṃ kho pūraṇo kassapo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa. Sopi sāvakaṃ abbhatītaṃ kālaṅkataṃ upapattīsu byākaroti: “asu amutra upapanno, asu amutra upapanno”ti. Yopissa sāvako uttamapuriso paramapuriso para­mapatti­patto tampi sāvakaṃ abbhatītaṃ kālaṅkataṃ upapattīsu byākaroti: “asu amutra upapanno, asu amutra upapanno”ti.</p>
<p><a class="sc" id="3"></a><a class="pts" id="pts4.399"></a><a class="ms" id="p_13S4_1818"></a>Ayampi kho makkhali gosālo … pe … ayampi kho nigaṇṭho nāṭaputto … pe … ayampi kho <span class="var" id="note549" title="sañjayo (bj, s1-3, km, pts1)">sañcayo</span> <span class="var" id="note550" title="bellaṭṭhiputto (bj)">belaṭṭhaputto</span> … pe … ayampi kho <span class="var" id="note551" title="pakuddho (pts1)">pakudho</span> <span class="var" id="note552" title="kaccāyano (bj, pts1)">kaccāno</span> … pe … ayampi kho ajito kesakambalo saṃghī ceva gaṇī ca gaṇācariyo ca ñāto yasassī titthakaro sādhusammato bahujanassa. Sopi sāvakaṃ abbhatītaṃ kālaṅkataṃ upapattīsu byākaroti: “asu amutra upapanno, asu amutra upapanno”ti. Yopissa sāvako uttamapuriso paramapuriso para­mapatti­patto tampi sāvakaṃ abbhatītaṃ kālaṅkataṃ upapattīsu byākaroti: “asu amutra upapanno, asu amutra upapanno”’ti.</p>
<p><a class="sc" id="4"></a><a class="ms" id="p_13S4_1819"></a>Ayampi kho samaṇo gotamo saṃghī ceva gaṇī ca gaṇācariyo ca ñāto yasassī titthakaro sādhusammato bahujanassa. Sopi sāvakaṃ abbhatītaṃ kālaṅkataṃ upapattīsu byākaroti: ‘asu amutra upapanno, asu amutra upapanno’ti. <span class="var" id="note553" title="yo ca khvassa (pts1)">Yopissa</span> sāvako uttamapuriso paramapuriso para­mapatti­patto tañca sāvakaṃ abbhatītaṃ kālaṅkataṃ upapattīsu na byākaroti: ‘asu amutra upapanno, asu amutra upapanno’ti. Api ca kho naṃ evaṃ byākaroti: ‘acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassā’ti. Tassa mayhaṃ, bho gotama, ahu deva kaṅkhā, ahu vicikicchā: ‘<span class="var" id="note554" title="kathañhi nāma (s1-3, km, pts1, mr) | kathaṃ kathaṃ nāma (^an6.44#1 [44. Migasālāsutta])">kathaṃ nāma</span> samaṇassa gotamassa <span class="var" id="note555" title="dham­mā­bhiñ­ñeyyāti (pts1, mr) | dhammo ... aññeyyo (^an6.44#1 [44. Migasālāsutta])">dhammo abhiññeyyo’”ti</span>?</p>
<p><a class="sc" id="5"></a><a class="ms" id="p_13S4_1820"></a>“Alañhi te, vaccha, kaṅkhituṃ, alaṃ vicikicchituṃ. Kaṅkhanīye ca pana te ṭhāne vicikicchā uppannā. Saupādānassa khvāhaṃ, vaccha, upapattiṃ paññāpemi no anupādānassa. Seyyathāpi, vaccha, aggi saupādāno jalati, no anupādāno; evameva khvāhaṃ, vaccha, saupādānassa upapattiṃ paññāpemi, no anupādānassā”ti.</p>
<p><a class="sc" id="6"></a><a class="pts" id="pts4.400"></a><a class="ms" id="p_13S4_1821"></a>“Yasmiṃ, bho gotama, samaye acci vātena khittā dūrampi gacchati, imassa pana bhavaṃ gotamo kiṃ upādānasmiṃ paññāpetī”ti? “Yasmiṃ kho, vaccha, samaye acci vātena khittā dūrampi gacchati, tamahaṃ vātūpādānaṃ paññāpemi. Vāto hissa, vaccha, tasmiṃ samaye upādānaṃ hotī”ti. “Yasmiñca pana, bho gotama, samaye imañca kāyaṃ nikkhipati, satto ca aññataraṃ kāyaṃ anupapanno hoti, imassa pana bhavaṃ gotamo kiṃ upādānasmiṃ paññāpetī”ti? “Yasmiṃ kho, vaccha, samaye imañca kāyaṃ nikkhipati, satto ca aññataraṃ kāyaṃ anupapanno hoti, tamahaṃ taṇhūpādānaṃ vadāmi. Taṇhā hissa, vaccha, tasmiṃ samaye upādānaṃ <span class="var" id="note556" title="hotīti ...pe... (mr)">hotī”ti</span>.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Abyāka­ta­saṃ­yutta</span>
<span class="hidden">Abyākatavagga</span>
<span class="hidden">Khemāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>