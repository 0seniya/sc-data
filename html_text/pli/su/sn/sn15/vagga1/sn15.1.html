<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="sn15.1">
<article>
<div class="hgroup">
<p class="division">Saṃyutta Nikāya 15</p>
<p><span class="var" id="note185" title="tiṇa­kaṭṭha­vaggo (bj)">1. Paṭhamavagga</span></p>
<h1>1. Tiṇa­kaṭṭha­sutta</h1>
</div>
<p><a class="sc" id="1"></a><a class="pts" id="pts2.178"></a><a class="ms" id="p_12S2_827"></a><a class="msdiv" id="msdiv124"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca:</p>
<p><a class="sc" id="2"></a><a class="ms" id="p_12S2_828"></a>“<span class="var" id="note187" title="anamataggāyaṃ (pts1-2, mr)">Anamataggoyaṃ</span>, bhikkhave, saṃsāro. Pubbā koṭi na paññāyati avijjā­nīvara­ṇā­naṃ sattānaṃ taṇhā­saṃ­yoja­nā­naṃ sandhāvataṃ saṃsarataṃ. Seyyathāpi, bhikkhave, puriso yaṃ imasmiṃ jambudīpe tiṇakaṭ­ṭha­sā­khā­palāsaṃ <span class="var" id="note189" title="tacchetvā (si, s1-3, pts1-2)">taṃ chetvā</span> ekajjhaṃ saṃharitvā caturaṅgulaṃ caturaṅgulaṃ ghaṭikaṃ katvā nikkhipeyya: ‘ayaṃ me mātā, tassā me mātu ayaṃ mātā’ti, <span class="var" id="note190" title="apariyādinnā ca (s1-3, pts1-2)">apariyādinnāva</span>, bhikkhave, tassa purisassa mātumātaro assu, atha imasmiṃ jambudīpe tiṇakaṭ­ṭha­sā­khā­palāsaṃ parikkhayaṃ pariyādānaṃ gaccheyya. Taṃ kissa hetu? Anamataggoyaṃ, bhikkhave, saṃsāro. Pubbā koṭi na paññāyati avijjā­nīvara­ṇā­naṃ sattānaṃ taṇhā­saṃ­yoja­nā­naṃ sandhāvataṃ saṃsarataṃ. Evaṃ dīgharattaṃ vo, bhikkhave, dukkhaṃ paccanubhūtaṃ tibbaṃ paccanubhūtaṃ byasanaṃ paccanubhūtaṃ, <span class="var" id="note191" title="kaṭasi (bj, pts1-2, mr)">kaṭasī</span> vaḍḍhitā. Yāvañcidaṃ, bhikkhave, alameva sabba­saṅ­khā­resu nibbindituṃ alaṃ virajjituṃ alaṃ vimuccitun”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Anamatag­ga­saṃ­yutta</span>
<span class="hidden">Paṭhamavagga</span>
<span class="hidden">Tiṇa­kaṭṭha­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>