<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="sn22.95">
<article>
<div class="hgroup">
<p class="division">Saṃyutta Nikāya 22</p>
<p>10. Pupphavagga</p>
<h1><span class="var" id="note162" title="pheṇam (pts1)">95. Pheṇa­piṇ­ḍūpama­sutta</span></h1>
</div>
<p><a class="sc" id="1"></a><a class="ms" id="p_13S3_590"></a><a class="msdiv" id="msdiv95"></a>Ekaṃ samayaṃ bhagavā <span class="var" id="note163" title="ayojjhāyaṃ (si, pts1)">ayujjhāyaṃ</span> viharati gaṅgāya nadiyā tīre. Tatra kho bhagavā bhikkhū āmantesi:</p>
<p><a class="sc" id="2"></a><a class="pts" id="pts3.141"></a><a class="ms" id="p_13S3_591"></a>“Seyyathāpi, bhikkhave, ayaṃ gaṅgā nadī mahantaṃ pheṇapiṇḍaṃ āvaheyya. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, pheṇapiṇḍe sāro? Evameva kho, bhikkhave, yaṃ kiñci rūpaṃ atītā­nāgata­pac­cup­pan­naṃ … pe … yaṃ dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, rūpe sāro?</p>
<p><a class="sc" id="3"></a><a class="ms" id="p_13S3_592"></a>Seyyathāpi, bhikkhave, saradasamaye thulla­phusi­take deve vassante udake <span class="var" id="note164" title="udakabubbuḷaṃ (bj) | bubbuḷaṃ (pts1)">udakapubbuḷaṃ</span> uppajjati ceva nirujjhati ca. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, udakapubbuḷe sāro? Evameva kho, bhikkhave, yā kāci vedanā atī­tā­nāga­ta­pac­cup­pannā … pe … yā dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, vedanāya sāro?</p>
<p><a class="sc" id="4"></a><a class="ms" id="p_13S3_593"></a>Seyyathāpi, bhikkhave, gimhānaṃ pacchime māse ṭhite majjhanhike kāle marīcikā phandati. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya … pe … kiñhi siyā, bhikkhave, marīcikāya sāro? Evameva kho, bhikkhave, yā kāci saññā … pe ….</p>
<p><a class="sc" id="5"></a><a class="pts" id="pts3.142"></a><a class="ms" id="p_13S3_594"></a>Seyyathāpi, bhikkhave, puriso sāratthiko sāragavesī sāra­pari­yesanaṃ caramāno tiṇhaṃ <span class="var" id="note165" title="kudhāriṃ (s1-3, km, mr)">kuṭhāriṃ</span> ādāya vanaṃ paviseyya. So tattha passeyya mahantaṃ kadalik­khan­dhaṃ ujuṃ navaṃ <span class="var" id="note166" title="akusajātaṃ (si) | akukku­ja­kajā­taṃ (s1-3, mr) | akukkajātaṃ (pts1)">akukkukajātaṃ</span>. Tamenaṃ mūle chindeyya; mūle chetvā agge chindeyya, agge chetvā pattavaṭṭiṃ vinibbhujeyya. So tassa pattavaṭṭiṃ vinibbhujanto pheggumpi nādhigaccheyya, kuto sāraṃ. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, kadalikkhandhe sāro? Evameva kho, bhikkhave, ye keci saṅkhārā atī­tā­nāga­ta­pac­cup­pannā … pe … ye dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, saṅkhāresu sāro?</p>
<p><a class="sc" id="6"></a><a class="ms" id="p_13S3_595"></a>Seyyathāpi, bhikkhave, māyākāro vā māyā­kāran­tevāsī vā <span class="var" id="note167" title="cātummahāpathe (bj, s1-3, km) | mahāpathe (pts1)">catumahāpathe</span> māyaṃ vidaṃseyya. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, māyāya sāro? Evameva kho, bhikkhave, yaṃ kiñci viññāṇaṃ atītā­nāgata­pac­cup­pan­naṃ … pe … yaṃ dūre santike vā, taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, viññāṇe sāro?</p>
<p><a class="sc" id="7"></a><a class="ms" id="p_13S3_596"></a>Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi … saññāyapi … saṅkhāresupi … viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti … pe … nāparaṃ itthattāyāti pajānāti”.</p>
<p><a class="sc" id="8"></a><a class="ms" id="p_13S3_597"></a>Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><a class="sc" id="9"></a><a class="ms" id="p_13S3_598"></a>“Pheṇa­piṇ­ḍūpamaṃ rūpaṃ,<br/> vedanā <span class="var" id="note168" title="pubbuḷūpamā (s1-3) | bubbuḷupamā (pts1) | pubbuḷopamā (mr)">bubbuḷūpamā</span>;<br/> Marīcikūpamā saññā,<br/> saṅkhārā kadalūpamā;<br/> Māyūpamañca viññāṇaṃ,<br/> desi­tādicca­bandhunā.
</p>
<p><a class="sc" id="10"></a><a class="ms" id="p_13S3_599"></a>Yathā yathā nijjhāyati,<br/> yoniso upaparikkhati;<br/> Rittakaṃ tucchakaṃ hoti,<br/> yo naṃ passati yoniso.
</p>
<p><a class="sc" id="11"></a><a class="pts" id="pts3.143"></a><a class="ms" id="p_13S3_600"></a>Imañca kāyaṃ ārabbha,<br/> bhūripaññena desitaṃ;<br/> Pahānaṃ tiṇṇaṃ dhammānaṃ,<br/> rūpaṃ <span class="var" id="note169" title="passetha (bj)">passatha</span> chaḍḍitaṃ.
</p>
<p><a class="sc" id="12"></a><a class="ms" id="p_13S3_601"></a>Āyu usmā ca viññāṇaṃ,<br/> yadā kāyaṃ jahantimaṃ;<br/> <span class="var" id="note170" title="apaviṭṭho (s1-3, km)">Apaviddho</span> tadā seti,<br/> parabhattaṃ acetanaṃ.
</p>
<p><a class="sc" id="13"></a><a class="ms" id="p_13S3_602"></a>Etādisāyaṃ santāno,<br/> māyāyaṃ bālalāpinī;<br/> Vadhako esa akkhāto,<br/> sāro ettha na vijjati.
</p>
<p><a class="sc" id="14"></a><a class="ms" id="p_13S3_603"></a>Evaṃ khandhe avekkheyya,<br/> bhikkhu āraddhavīriyo;<br/> Divā vā yadi vā rattiṃ,<br/> sampajāno paṭissato.
</p>
<p><a class="sc" id="15"></a><a class="ms" id="p_13S3_604"></a>Jaheyya sabbasaṃyogaṃ,<br/> kareyya saraṇattano;<br/> Carey­yāditta­sīsova,<br/> patthayaṃ accutaṃ padan”ti.
</p>
</blockquote>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Maj­jhima­paṇṇā­saka</span>
<span class="hidden">Pupphavagga</span>
<span class="hidden">Nadīsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>