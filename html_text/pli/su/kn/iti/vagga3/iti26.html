<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="iti26">
<article>
<div class="hgroup">
<p class="division">Itivuttaka 26</p>
<h1><span class="var" id="note38" title="dāna­saṃ­vibhā­ga­suttaṃ (bj)">Dānasutta</span></h1>
</div>
<p><a class="sc" id="1"></a><a class="ms" id="p_18It_147"></a>Vuttañhetaṃ bhagavatā ­vuttama­rahatāti me sutaṃ:</p>
<p><a class="sc" id="2"></a><a class="pts" id="pts19"></a><a class="ms" id="p_18It_148"></a>“Evañce, bhikkhave, sattā jāneyyuṃ dāna­saṃ­vibhā­gassa vipākaṃ yathāhaṃ jānāmi, na adatvā bhuñjeyyuṃ, na ca nesaṃ maccheramalaṃ cittaṃ pariyādāya tiṭṭheyya. Yopi nesaṃ assa carimo ālopo carimaṃ kabaḷaṃ, tatopi na asaṃvibhajitvā bhuñjeyyuṃ, sace nesaṃ paṭiggāhakā assu. Yasmā ca kho, bhikkhave, sattā na evaṃ jānanti dāna­saṃ­vibhā­gassa vipākaṃ yathāhaṃ jānāmi, tasmā adatvā bhuñjanti, mac­chera­malañca nesaṃ cittaṃ pariyādāya tiṭṭhatī”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="3"></a><a class="vns" id="vns38"></a><a class="ms" id="p_18It_149"></a>“Evañce sattā jāneyyuṃ,<br/>
yathāvuttaṃ mahesinā;<br/>
Vipākaṃ saṃvibhāgassa,<br/>
yathā hoti mahapphalaṃ.</p>
<p><a class="sc" id="4"></a><a class="vns" id="vns39"></a><a class="ms" id="p_18It_150"></a>Vineyya maccheramalaṃ,<br/>
vippasannena cetasā;<br/>
Dajjuṃ kālena ariyesu,<br/>
yattha dinnaṃ mahapphalaṃ.</p>
<p><a class="sc" id="5"></a><a class="vns" id="vns40"></a><a class="ms" id="p_18It_151"></a>Annañca <span class="var" id="note39" title="datvāna (s1-3)">datvā</span> bahuno,<br/>
dakkhiṇeyyesu dakkhiṇaṃ;<br/>
Ito cutā manussattā,<br/>
saggaṃ gacchanti dāyakā.</p>
<p><a class="sc" id="6"></a><a class="vns" id="vns41"></a><a class="ms" id="p_18It_152"></a>Te ca <span class="var" id="note40" title="saggaṃ gatā (bj, pts1, mr)">saggagatā</span> tattha,<br/>
modanti kāmakāmino;<br/>
Vipākaṃ saṃvibhāgassa,<br/>
anubhonti amaccharā”ti.</p>
</blockquote>
<p><a class="sc" id="7"></a><a class="ms" id="p_18It_153"></a>Ayampi attho vutto bhagavatā, iti me sutanti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Ekakanipāta</span> <span class="hidden">Tatiyavagga</span> <span class="hidden">Dānasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>