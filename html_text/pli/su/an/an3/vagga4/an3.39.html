<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="an3.39">
<article>
<div class="hgroup">
<p class="division">Aṅguttara Nikāya 3</p>
<p>4. Devadūtavagga</p>
<h1>39. Sukhumālasutta</h1>
</div>
<p><a class="sc" id="1"></a><a class="ms" id="p_15A3_249"></a><a class="msdiv" id="msdiv39"></a>“Sukhumālo ahaṃ, bhikkhave, parama­su­khumālo accan­ta­su­khumālo. Mama sudaṃ, bhikkhave, pitu nivesane pokkharaṇiyo kāritā honti. Ekattha sudaṃ, <span class="var" id="note121" title="sudaṃ uppalaṃ (bj, pts1)">bhikkhave, uppalaṃ</span> <span class="var" id="note122" title="pupphati (bj, pts1)">vappati</span>, ekattha padumaṃ, ekattha puṇḍarīkaṃ, yāvadeva mamatthāya. Na kho panassāhaṃ, bhikkhave, <span class="var" id="note123" title="kāsikaṃ candanaṃ dhāremi (s1-3, km, mr) | akāsikaṃ dhāremi (?)">akāsikaṃ candanaṃ dhāremi</span>. Kāsikaṃ, bhikkhave, su me taṃ veṭhanaṃ hoti, kāsikā kañcukā, kāsikaṃ nivāsanaṃ, kāsiko uttarāsaṅgo. <span class="var" id="note124" title="rattidivaṃ (mr)">Rattindivaṃ</span> kho <span class="var" id="note125" title="panassu me taṃ (bj) | pana su me taṃ (s1-3, pts1)">pana me su taṃ</span>, bhikkhave, setacchattaṃ dhārīyati: ‘mā naṃ phusi sītaṃ vā uṇhaṃ vā tiṇaṃ vā rajo vā ussāvo vā’ti.</p>
<p><a class="sc" id="2"></a><a class="ms" id="p_15A3_250"></a>Tassa mayhaṃ, bhikkhave, tayo pāsādā ahesuṃ—eko hemantiko, eko gimhiko, eko vassiko. So kho ahaṃ, bhikkhave, vassike pāsāde vassike cattāro māse nippurisehi tūriyehi <span class="var" id="note126" title="paricāriyamāno (bj, s1-3, km, mr) | parivāriyamāno (pts1)">paricārayamāno</span> na heṭṭhāpāsādaṃ orohāmi. Yathā kho pana, bhikkhave, aññesaṃ <span class="var" id="note127" title="nivesanesu (bj, s1-3, pts1)">nivesane</span> dāsakam­ma­ka­ra­porisassa kaṇājakaṃ bhojanaṃ dīyati bilaṅgadutiyaṃ, evamevassu me, bhikkhave, pitu nivesane dāsakam­ma­ka­ra­porisassa sālimaṃsodano dīyati.</p>
<p><a class="sc" id="3"></a><a class="pts" id="pts1.146"></a><a class="ms" id="p_15A3_251"></a>Tassa mayhaṃ, bhikkhave, evarūpāya iddhiyā samannāgatassa evarūpena ca sukhumālena etadahosi: ‘assutavā kho puthujjano attanā jarādhammo samāno jaraṃ anatīto paraṃ jiṇṇaṃ disvā aṭṭīyati harāyati jigucchati attānaṃyeva <span class="var" id="note128" title="atiyitvā (bj)">atisitvā</span>, ahampi khomhi jarādhammo jaraṃ anatīto. <span class="var" id="note129" title="ahañce (?)">Ahañceva</span> kho pana jarādhammo samāno jaraṃ anatīto paraṃ jiṇṇaṃ disvā aṭṭīyeyyaṃ harāyeyyaṃ jiguccheyyaṃ na metaṃ assa patirūpan’ti. Tassa mayhaṃ, bhikkhave, iti paṭi­sañcik­khato yo yobbane yobbanamado so sabbaso pahīyi.</p>
<p><a class="sc" id="4"></a><a class="ms" id="p_15A3_252"></a>Assutavā kho puthujjano attanā byādhidhammo samāno byādhiṃ anatīto paraṃ byādhitaṃ disvā aṭṭīyati harāyati jigucchati attānaṃyeva atisitvā: ‘ahampi khomhi byādhidhammo byādhiṃ anatīto, ahañceva kho pana byādhidhammo samāno byādhiṃ anatīto paraṃ byādhikaṃ disvā aṭṭīyeyyaṃ harāyeyyaṃ jiguccheyyaṃ, na metaṃ assa patirūpan’ti. Tassa mayhaṃ, bhikkhave, iti paṭi­sañcik­khato yo ārogye ārogyamado so sabbaso pahīyi.</p>
<p><a class="sc" id="5"></a><a class="ms" id="p_15A3_253"></a>Assutavā kho puthujjano attanā maraṇadhammo samāno maraṇaṃ anatīto paraṃ mataṃ disvā aṭṭīyati harāyati jigucchati attānaṃyeva atisitvā: ‘ahampi khomhi maraṇadhammo, maraṇaṃ anatīto, ahaṃ ceva kho pana maraṇadhammo samāno maraṇaṃ anatīto paraṃ mataṃ disvā aṭṭīyeyyaṃ harāyeyyaṃ jiguccheyyaṃ, na metaṃ assa patirūpan’ti. Tassa mayhaṃ, bhikkhave, iti paṭi­sañcik­khato yo jīvite jīvitamado so sabbaso pahīyīti.</p>
<p><a class="sc" id="6"></a><a class="pts" id="pts1.147"></a><a class="ms" id="p_15A3_254"></a>Tayome, bhikkhave, madā. Katame tayo? Yobbanamado, ārogyamado, jīvitamado. Yob­bana­mada­matto vā, bhikkhave, assutavā puthujjano kāyena duccaritaṃ carati, vācāya duccaritaṃ carati, manasā duccaritaṃ carati. So kāyena duccaritaṃ caritvā, vācāya duccaritaṃ caritvā, manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ārogya­mada­matto vā, bhikkhave, assutavā puthujjano … pe … jīvita­mada­matto vā, bhikkhave, assutavā puthujjano kāyena duccaritaṃ carati, vācāya duccaritaṃ carati, manasā duccaritaṃ carati. So kāyena duccaritaṃ caritvā, vācāya duccaritaṃ caritvā, manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.</p>
<p><a class="sc" id="7"></a><a class="ms" id="p_15A3_255"></a>Yob­bana­mada­matto vā, bhikkhave, bhikkhu sikkhaṃ paccakkhāya hīnāyāvattati. Ārogya­mada­matto vā, bhikkhave, bhikkhu … pe … jīvita­mada­matto vā, bhikkhave, bhikkhu sikkhaṃ paccakkhāya hīnā­yāvatta­tīti.</p>
<blockquote class="gatha">
<p><a class="sc" id="8"></a><a class="ms" id="p_15A3_256"></a>Byādhidhammā jarādhammā,<br/> atho maraṇadhammino;<br/> <span class="var" id="note130" title="atho maraṇadhammiko. yathā dhammo (mr)">Yathādhammā</span> tathāsantā,<br/> jigucchanti puthujjanā.
</p>
<p><a class="sc" id="9"></a><a class="ms" id="p_15A3_257"></a>Ahañce taṃ jiguccheyyaṃ,<br/> evaṃdhammesu pāṇisu;<br/> Na metaṃ patirūpassa,<br/> mama evaṃ vihārino.
</p>
<p><a class="sc" id="10"></a><a class="ms" id="p_15A3_258"></a>Sohaṃ evaṃ viharanto,<br/> ñatvā dhammaṃ nirūpadhiṃ;<br/> Ārogye yobbanasmiñca,<br/> jīvitasmiñca ye madā.
</p>
<p><a class="sc" id="11"></a><a class="ms" id="p_15A3_259"></a>Sabbe made <span class="var" id="note131" title="atītosmi (mr)">abhibhosmi</span>,<br/> <span class="var" id="note132" title="nekkhammaṃ daṭṭhu khemato (si, s1-3, pts1)">Nekkhamme daṭṭhu khemataṃ</span>;<br/> Tassa me ahu ussāho,<br/> Nibbānaṃ abhipassato.
</p>
<p><a class="sc" id="12"></a><a class="ms" id="p_15A3_260"></a>Nāhaṃ bhabbo etarahi,<br/> Kāmāni paṭisevituṃ;<br/> Anivatti bhavissāmi,<br/> Brahma­cari­ya­parā­yaṇo”ti.
</p>
</blockquote>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Devadūtavagga</span> <span class="hidden">Sab­rahma­ka­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>