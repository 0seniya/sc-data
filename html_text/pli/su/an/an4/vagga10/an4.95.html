<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="an4.95">
<article>
<div class="hgroup">
<p class="division">Aṅguttara Nikāya 4</p>
<p>10. Asuravagga</p>
<h1>95. Chavālātasutta</h1>
</div>
<p><a class="sc" id="1"></a><a class="ms" id="p_15A4_638"></a><a class="msdiv" id="msdiv95"></a>“Cattārome, bhikkhave, puggalā santo saṃvijjamānā lokasmiṃ. Katame cattāro? Nevattahitāya paṭipanno no parahitāya, parahitāya paṭipanno no attahitāya, attahitāya paṭipanno no parahitāya, <span class="var" id="note280" title="attahitāya ca (bj, s1-3, km, pts1)">attahitāya ceva</span> paṭipanno parahitāya ca.</p>
<p><a class="sc" id="2"></a><a class="ms" id="p_15A4_639"></a>Seyyathāpi, bhikkhave, chavālātaṃ ubhato <span class="var" id="note281" title="ādittaṃ (mr)">padittaṃ</span>, majjhe gūthagataṃ, neva gāme kaṭṭhatthaṃ pharati na araññe <span class="var" id="note282" title="(kaṭṭhatthaṃ pharati) (s1-3)">()</span>; tathūpamāhaṃ, bhikkhave, imaṃ puggalaṃ vadāmi yvāyaṃ puggalo nevattahitāya paṭipanno no parahitāya.</p>
<p><a class="sc" id="3"></a><a class="ms" id="p_15A4_640"></a>Tatra, bhikkhave, yvāyaṃ puggalo parahitāya paṭipanno no attahitāya, ayaṃ imesaṃ dvinnaṃ puggalānaṃ abhikkantataro ca paṇītataro ca. Tatra, bhikkhave, yvāyaṃ puggalo attahitāya paṭipanno no parahitāya, ayaṃ imesaṃ tiṇṇaṃ puggalānaṃ abhikkantataro ca paṇītataro ca. Tatra, bhikkhave, yvāyaṃ puggalo attahitāya ceva paṭipanno parahitāya ca, ayaṃ imesaṃ catunnaṃ puggalānaṃ aggo ca seṭṭho ca pāmokkho ca uttamo ca pavaro ca.</p>
<p><a class="sc" id="4"></a><a class="pts" id="pts2.96"></a><a class="ms" id="p_15A4_641"></a>Seyyathāpi, bhikkhave, gavā khīraṃ, khīramhā dadhi, dadhimhā navanītaṃ, navanītamhā sappi, sappimhā <span class="var" id="note283" title="sappimhā sappimaṇḍo (mr)">sappimaṇḍo, sappimaṇḍo</span> <span class="var" id="note284" title="tatra (^sn34.1#1 [1. Samādhi­mūla­kasa­māpatti­sutta]-1282)">tattha</span> aggamakkhāyati; evamevaṃ kho, bhikkhave, yvāyaṃ puggalo attahitāya ceva paṭipanno parahitāya ca, ayaṃ imesaṃ catunnaṃ puggalānaṃ aggo ca seṭṭho ca pāmokkho ca uttamo ca pavaro ca. Ime kho, bhikkhave, cattāro puggalā santo saṃvijjamānā lokasmin”ti.</p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Asuravagga</span> <span class="hidden">Asurasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>