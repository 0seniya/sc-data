<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="an4.186">
<article>
<div class="hgroup">
<p class="division">Aṅguttara Nikāya 4</p>
<p>19. Brāhmaṇavagga</p>
<h1><span class="var" id="note449" title="bahus­suta­suttaṃ (bj)">186. Ummaggasutta</span></h1>
</div>
<p><a class="sc" id="1"></a><a class="ms" id="p_15A4_1137"></a><a class="msdiv" id="msdiv186"></a>Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca: “kena nu kho, bhante, loko nīyati, kena loko parikassati, kassa ca uppannassa vasaṃ gacchatī”ti?</p>
<p><a class="sc" id="2"></a><a class="ms" id="p_15A4_1138"></a>“Sādhu sādhu, bhikkhu. Bhaddako kho te, bhikkhu, <span class="var" id="note450" title="ummaṅgo (s1-3, mr)">ummaggo</span>, bhaddakaṃ paṭibhānaṃ, <span class="var" id="note451" title="kalyāṇā (mr)">kalyāṇī</span> paripucchā. Evañhi tvaṃ, bhikkhu, pucchasi: ‘kena nu kho, bhante, loko nīyati, kena loko parikassati, kassa ca uppannassa vasaṃ gacchatī’”ti? “Evaṃ, bhante”. “Cittena kho, bhikkhu, loko nīyati, cittena parikassati, cittassa uppannassa vasaṃ gacchatī”ti.</p>
<p><a class="sc" id="3"></a><a class="pts" id="pts2.178"></a><a class="ms" id="p_15A4_1139"></a>“Sādhu, bhante”ti kho so bhikkhu bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi: “‘bahussuto dhammadharo, bahussuto dhammadharo’ti, bhante, vuccati. Kittāvatā nu kho, bhante, bahussuto dhammadharo hotī”ti?</p>
<p><a class="sc" id="4"></a><a class="ms" id="p_15A4_1140"></a>“Sādhu sādhu, bhikkhu. Bhaddako kho te, bhikkhu ummaggo, bhaddakaṃ paṭibhānaṃ, kalyāṇī paripucchā. Evañhi tvaṃ, bhikkhu, pucchasi: ‘bahussuto dhammadharo, bahussuto dhammadharoti, bhante, vuccati. Kittāvatā nu kho, bhante, bahussuto dhammadharo hotī’”ti? “Evaṃ, bhante”. “<span class="var" id="note452" title="bahu (pts1, mr)">Bahū</span> kho, bhikkhu, mayā <span class="var" id="note453" title="dhammo desito (mr)">dhammā desitā</span>— suttaṃ, geyyaṃ, veyyākaraṇaṃ, gāthā, udānaṃ, itivuttakaṃ, jātakaṃ, abbhutadhammaṃ, vedallaṃ. Catuppadāya cepi, bhikkhu, gāthāya atthamaññāya dhammamaññāya dhammā­nu­dhammap­paṭi­panno hoti bahussuto dhammadharoti alaṃvacanāyā”ti.</p>
<p><a class="sc" id="5"></a><a class="ms" id="p_15A4_1141"></a>“Sādhu, bhante”ti kho so bhikkhu bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi: “‘sutavā nib­bedhi­kapañño, sutavā nib­bedhi­kapañño’ti, bhante, vuccati. Kittāvatā nu kho, bhante, sutavā nib­bedhi­kapañño hotī”ti?</p>
<p><a class="sc" id="6"></a><a class="ms" id="p_15A4_1142"></a>“Sādhu sādhu, bhikkhu. Bhaddako kho te, bhikkhu, ummaggo, bhaddakaṃ paṭibhānaṃ, kalyāṇī paripucchā. Evañhi tvaṃ, bhikkhu, pucchasi: ‘sutavā nib­bedhi­kapañño, sutavā nib­bedhi­kapañ­ñoti, bhante, vuccati. Kittāvatā nu kho, bhante, sutavā nib­bedhi­kapañño hotī’”ti? “Evaṃ, bhante”. “Idha, bhikkhu, bhikkhuno ‘idaṃ dukkhan’ti sutaṃ hoti, paññāya cassa atthaṃ ativijjha passati; ‘ayaṃ dukkhasamudayo’ti sutaṃ hoti, paññāya cassa atthaṃ ativijjha passati; ‘ayaṃ dukkhanirodho’ti sutaṃ hoti, paññāya cassa atthaṃ ativijjha passati; ‘ayaṃ duk­kha­nirodha­gāminī paṭipadā’ti sutaṃ hoti, paññāya cassa atthaṃ ativijjha passati. Evaṃ kho, bhikkhu, sutavā nib­bedhi­kapañño hotī”ti.</p>
<p><a class="sc" id="7"></a><a class="ms" id="p_15A4_1143"></a>“Sādhu, bhante”ti kho so bhikkhu bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi: “‘paṇḍito mahāpañño, paṇḍito mahāpañño’ti, bhante, vuccati. Kittāvatā nu kho, bhante, paṇḍito mahāpañño hotī”ti?</p>
<p><a class="sc" id="8"></a><a class="pts" id="pts2.179"></a><a class="ms" id="p_15A4_1144"></a>“Sādhu sādhu, bhikkhu. Bhaddako kho te, bhikkhu, ummaggo, bhaddakaṃ paṭibhānaṃ, kalyāṇī paripucchā. Evañhi tvaṃ bhikkhu pucchasi: ‘paṇḍito mahāpañño, paṇḍito mahāpaññoti, bhante, vuccati. Kittāvatā nu kho, bhante, paṇḍito mahāpañño hotī’”ti? “Evaṃ, bhante”. “Idha, bhikkhu, paṇḍito mahāpañño nevattab­yābādhāya ceteti na parabyābādhāya ceteti na ubhayab­yābādhāya ceteti atta­hita­para­hita­ubhaya­hi­tasabba­lo­kahita­meva cintayamāno cinteti. Evaṃ kho, bhikkhu, paṇḍito mahāpañño hotī”ti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Catut­tha­paṇṇā­saka</span> <span class="hidden">Brāhmaṇavagga</span> <span class="hidden">Yodhājīvasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>