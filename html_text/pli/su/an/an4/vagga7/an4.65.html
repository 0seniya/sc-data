<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="an4.65">
<article>
<div class="hgroup">
<p class="division">Aṅguttara Nikāya 4</p>
<p>7. Patta­kam­ma­vagga</p>
<h1><span class="var" id="note212" title="rūpa (ppamāṇa) suttaṃ (bj)">65. Rūpasutta</span></h1>
</div>
<p><a class="sc" id="1"></a><a class="ms" id="p_15A4_478"></a><a class="msdiv" id="msdiv65"></a>“Cattārome, bhikkhave, puggalā santo saṃvijjamānā lokasmiṃ. Katame cattāro? Rūpappamāṇo rūpappasanno, ghosappamāṇo ghosappasanno, lūkhappamāṇo lūkhappasanno, dhammappamāṇo dhammappasanno—ime kho, bhikkhave, cattāro puggalā santo saṃvijjamānā lokasminti.</p>
<blockquote class="gatha">
<p><a class="sc" id="2"></a><a class="ms" id="p_15A4_479"></a>Ye <span class="var" id="note213" title="ye ca rūpena pāmiṃsu (bj, s1-3, km, pts1)">ca rūpe pamāṇiṃsu</span>,<br/> ye ca ghosena anvagū;<br/> Chanda­rāga­vasū­petā,<br/> <span class="var" id="note214" title="na te jānanti taṃ janaṃ (bj, pts1) | na te jānanti tañjanaṃ (s1-3, km)">nābhijānanti te janā</span>.
</p>
<p><a class="sc" id="3"></a><a class="ms" id="p_15A4_480"></a>Ajjhattañca na jānāti,<br/> bahiddhā ca na passati;<br/> Samantāvaraṇo bālo,<br/> sa ve ghosena vuyhati.
</p>
<p><a class="sc" id="4"></a><a class="ms" id="p_15A4_481"></a>Ajjhattañca na jānāti,<br/> bahiddhā ca vipassati;<br/> Bahiddhā phaladassāvī,<br/> sopi ghosena vuyhati.
</p>
<p><a class="sc" id="5"></a><a class="ms" id="p_15A4_482"></a>Ajjhattañca pajānāti,<br/> bahiddhā ca vipassati;<br/> Vinīvara­ṇa­dassāvī,<br/> na so ghosena vuyhatī”ti.
</p>
</blockquote>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Patta­kam­ma­vagga</span> <span class="hidden">Patta­kam­masutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>