<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="an4.40">
<article>
<div class="hgroup">
<p class="division">Aṅguttara Nikāya 4</p>
<p>4. Cakkavagga</p>
<h1>40. Udāyīsutta</h1>
</div>
<p><a class="sc" id="1"></a><a class="ms" id="p_15A4_278"></a><a class="msdiv" id="msdiv40"></a>Atha kho <span class="var" id="note133" title="udāyi (sabbattha)">udāyī</span> brāhmaṇo yena bhagavā tenupasaṅkami; upasaṅkamitvā bhagavatā … pe … ekamantaṃ nisinno kho udāyī brāhmaṇo bhagavantaṃ etadavoca: “bhavampi no gotamo yaññaṃ vaṇṇetī”ti? “Na kho ahaṃ, brāhmaṇa, sabbaṃ yaññaṃ vaṇṇemi; na panāhaṃ, brāhmaṇa, sabbaṃ yaññaṃ na vaṇṇemi. Yathārūpe kho, brāhmaṇa, yaññe gāvo haññanti, ajeḷakā haññanti, kukkuṭasūkarā haññanti, vividhā pāṇā saṅghātaṃ āpajjanti; evarūpaṃ kho ahaṃ, brāhmaṇa, sārambhaṃ yaññaṃ na vaṇṇemi. Taṃ kissa hetu? Evarūpañhi, brāhmaṇa, sārambhaṃ yaññaṃ na upasaṅkamanti arahanto vā arahattamaggaṃ vā samāpannā.</p>
<p><a class="sc" id="2"></a><a class="ms" id="p_15A4_279"></a>Yathārūpe ca kho, brāhmaṇa, yaññe neva gāvo haññanti, na ajeḷakā haññanti, na kukkuṭasūkarā haññanti, na vividhā pāṇā saṅghātaṃ āpajjanti; evarūpaṃ kho ahaṃ, brāhmaṇa, nirārambhaṃ yaññaṃ vaṇṇemi, yadidaṃ niccadānaṃ anukulayaññaṃ. Taṃ kissa hetu? Evarūpañhi, brāhmaṇa, nirārambhaṃ yaññaṃ upasaṅkamanti arahanto vā arahattamaggaṃ vā samāpannāti.</p>
<blockquote class="gatha">
<p><a class="sc" id="3"></a><a class="pts" id="pts2.44"></a><a class="ms" id="p_15A4_280"></a>Abhisaṅkhataṃ nirārambhaṃ,<br/> yaññaṃ kālena kappiyaṃ;<br/> Tādisaṃ upasaṃyanti,<br/> saññatā brahmacārayo.
</p>
<p><a class="sc" id="4"></a><a class="ms" id="p_15A4_281"></a><span class="var" id="note134" title="vivattacchadā (bj, pts1) | vivaṭṭacchadā (s1-3, mr)">Vivaṭacchadā</span> ye loke,<br/> vītivattā kulaṃ gatiṃ;<br/> Yaññametaṃ pasaṃsanti,<br/> buddhā <span class="var" id="note135" title="puññassa (s1-3, km, pts1)">yaññassa</span> kovidā.
</p>
<p><a class="sc" id="5"></a><a class="ms" id="p_15A4_282"></a>Yaññe vā yadi vā saddhe,<br/> <span class="var" id="note136" title="hutaṃ (bj) | huññaṃ (s1-3, km) | bhavyaṃ (pts1)">habyaṃ</span> katvā yathārahaṃ;<br/> <span class="var" id="note137" title="pasannacittā yajanti (mr)">Pasannacitto yajati</span>,<br/> sukhette brahmacārisu.
</p>
<p><a class="sc" id="6"></a><a class="ms" id="p_15A4_283"></a>Suhutaṃ suyiṭṭhaṃ <span class="var" id="note138" title="sampattaṃ (s1-3, km, mr)">suppattaṃ</span>,<br/> Dakkhiṇeyyesu yaṃ kataṃ;<br/> Yañño ca vipulo hoti,<br/> Pasīdanti ca devatā.
</p>
<p><a class="sc" id="7"></a><a class="ms" id="p_15A4_284"></a><span class="var" id="note140" title="etaṃ (mr)">Evaṃ</span> yajitvā medhāvī,<br/> saddho muttena cetasā;<br/> <span class="var" id="note141" title="abyāpajjaṃ (^an6.37#1 [37. Chaḷaṅ­ga­dāna­sutta]; ^it22#1 [Mettasutta])">Abyābajjhaṃ</span> sukhaṃ lokaṃ,<br/> paṇḍito upapajjatī”ti.
</p>
</blockquote>
<p class="endsection">Dasamaṃ.</p>
<p class="endsection">Cakkavaggo catuttho.</p>
<blockquote class="uddanagatha">
<p><a class="sc" id="8"></a><a class="ms" id="p_15A4_288"></a>Cakko saṅgaho sīho,<br/> Pasādo vassakārena pañcamaṃ;<br/> Doṇo aparihāniyo patilīno,<br/> Ujjayo udāyinā te dasāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Cakkavagga</span> <span class="hidden">Cakkasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>