<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="an4.39">
<article>
<div class="hgroup">
<p class="division">Aṅguttara Nikāya 4</p>
<p>4. Cakkavagga</p>
<h1><span class="var" id="note127" title="ujjāyasuttaṃ (bj)">39. Ujjayasutta</span></h1>
</div>
<p><a class="sc" id="1"></a><a class="ms" id="p_15A4_271"></a><a class="msdiv" id="msdiv39"></a>Atha kho <span class="var" id="note128" title="ujjāyo (bj)">ujjayo</span> brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho ujjayo brāhmaṇo bhagavantaṃ etadavoca: “bhavampi no gotamo yaññaṃ vaṇṇetī”ti? “Na kho ahaṃ, brāhmaṇa, sabbaṃ yaññaṃ vaṇṇemi; na panāhaṃ, brāhmaṇa, sabbaṃ yaññaṃ na vaṇṇemi. Yathārūpe kho, brāhmaṇa, yaññe gāvo haññanti, ajeḷakā haññanti, kukkuṭasūkarā haññanti, vividhā pāṇā saṅghātaṃ āpajjanti; evarūpaṃ kho ahaṃ, brāhmaṇa, sārambhaṃ yaññaṃ na vaṇṇemi. Taṃ kissa hetu? Evarūpañhi, brāhmaṇa, sārambhaṃ yaññaṃ na upasaṅkamanti arahanto vā arahattamaggaṃ vā samāpannā.</p>
<p><a class="sc" id="2"></a><a class="ms" id="p_15A4_272"></a>Yathārūpe ca kho, brāhmaṇa, yaññe neva gāvo haññanti, na ajeḷakā haññanti, na kukkuṭasūkarā haññanti, na vividhā pāṇā saṅghātaṃ āpajjanti; evarūpaṃ kho ahaṃ, brāhmaṇa, nirārambhaṃ yaññaṃ vaṇṇemi, yadidaṃ niccadānaṃ anukulayaññaṃ. Taṃ kissa hetu? Evarūpañhi, brāhmaṇa, nirārambhaṃ yaññaṃ upasaṅkamanti arahanto vā arahattamaggaṃ vā samāpannāti.</p>
<blockquote class="gatha">
<p><a class="sc" id="3"></a><a class="pts" id="pts2.43"></a><a class="ms" id="p_15A4_273"></a>Assamedhaṃ purisamedhaṃ,<br/> Sammāpāsaṃ vājapeyyaṃ niraggaḷaṃ;<br/> <span class="var" id="note129" title="sammāpāsaṃ vācapeyyaṃ; niraggalaṃ mahārambhā (pts1)">Mahāyaññā mahārambhā</span>,<br/> Na te honti mahapphalā.
</p>
<p><a class="sc" id="4"></a><a class="ms" id="p_15A4_274"></a>Ajeḷakā ca gāvo ca,<br/> vividhā yattha haññare;<br/> Na taṃ sammaggatā yaññaṃ,<br/> upayanti mahesino.
</p>
<p><a class="sc" id="5"></a><a class="ms" id="p_15A4_275"></a>Ye ca yaññā nirārambhā,<br/> yajanti anukulaṃ sadā;<br/> Ajeḷakā ca gāvo ca,<br/> <span class="var" id="note130" title="vividhā yattha haññare (s1-3, km)">vividhā nettha haññare</span>;<br/> Tañca sammaggatā yaññaṃ,<br/> upayanti mahesino.
</p>
<p><a class="sc" id="6"></a><a class="ms" id="p_15A4_276"></a><span class="var" id="note131" title="evaṃ (s1-3, km)">Etaṃ</span> yajetha medhāvī,<br/> eso yañño mahapphalo;<br/> <span class="var" id="note132" title="evaṃ (s1-3, km, mr)">Etaṃ</span> hi yajamānassa,<br/> seyyo hoti na pāpiyo;<br/> Yañño ca vipulo hoti,<br/> pasīdanti ca devatā”ti.
</p>
</blockquote>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Cakkavagga</span> <span class="hidden">Cakkasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>