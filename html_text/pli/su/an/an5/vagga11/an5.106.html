<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="an5.106">
<article>
<div class="hgroup">
<p class="division">Aṅguttara Nikāya 5</p>
<p>11. Phāsu­vihāra­vagga</p>
<h1>106. Ānandasutta</h1>
</div>
<p><a class="sc" id="1"></a><a class="ms" id="p_16A5_641"></a><a class="msdiv" id="msdiv106"></a>Ekaṃ samayaṃ bhagavā kosambiyaṃ viharati ghositārāme. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: </p>
<p><a class="sc" id="2"></a><a class="pts" id="pts3.133"></a><a class="ms" id="p_16A5_642"></a>“Kittāvatā nu kho, bhante, <span class="var" id="note285" title="bhikkhusaṅgho (s1-3, pts1)">bhikkhu saṃghe</span> viharanto phāsuṃ vihareyyā”ti? “Yato kho, ānanda, bhikkhu <span class="var" id="note286" title="attanā ca (pts1, mr)">attanā</span> sīlasampanno hoti, <span class="var" id="note287" title="no ca (mr)">no</span> paraṃ adhisīle <span class="var" id="note288" title="sampavattā hoti (mr)">sampavattā</span>; ettāvatāpi kho, ānanda, bhikkhu saṃghe viharanto phāsuṃ vihareyyā”ti.</p>
<p><a class="sc" id="3"></a><a class="ms" id="p_16A5_643"></a>“Siyā pana, bhante, aññopi pariyāyo yathā bhikkhu saṃghe viharanto phāsuṃ vihareyyā”ti? “Siyā, <span class="var" id="note289" title="ānandāti bhagavā avoca (s1-3, pts1)">ānanda</span>. Yato kho, ānanda, bhikkhu attanā sīlasampanno hoti, no paraṃ adhisīle sampavattā; attānupekkhī ca hoti, no parānupekkhī; ettāvatāpi kho, ānanda, bhikkhu saṃghe viharanto phāsuṃ vihareyyā”ti.</p>
<p><a class="sc" id="4"></a><a class="ms" id="p_16A5_644"></a>“Siyā pana, bhante, aññopi pariyāyo yathā bhikkhu saṅghe viharanto phāsuṃ vihareyyā”ti? “Siyā, ānanda. Yato kho, ānanda, bhikkhu attanā sīlasampanno hoti, no paraṃ adhisīle sampavattā; attānupekkhī ca hoti, no parānupekkhī; apaññāto ca hoti, tena ca apaññātakena no paritassati; ettāvatāpi kho, ānanda, bhikkhu saṅghe viharanto phāsuṃ vihareyyā”ti.</p>
<p><a class="sc" id="5"></a><a class="ms" id="p_16A5_645"></a>“Siyā pana, bhante, aññopi pariyāyo yathā bhikkhu saṃghe viharanto phāsuṃ vihareyyā”ti? “Siyā, ānanda. Yato kho, ānanda, bhikkhu attanā sīlasampanno hoti, no paraṃ adhisīle sampavattā; attānupekkhī ca hoti, no parānupekkhī; apaññāto ca hoti, tena ca apaññātakena no paritassati; <span class="var" id="note290" title="catunnaṃ (pts1, mr)">catunnañca</span> jhānānaṃ ābhi­ce­tasi­kā­naṃ diṭṭha­dhamma­su­kha­vihārā­naṃ nikāmalābhī hoti akicchalābhī akasiralābhī; ettāvatāpi kho, ānanda, bhikkhu saṃghe viharanto phāsuṃ vihareyyā”ti.</p>
<p><a class="sc" id="6"></a><a class="pts" id="pts3.134"></a><a class="ms" id="p_16A5_646"></a>“Siyā pana, bhante, aññopi pariyāyo yathā bhikkhu saṃghe viharanto phāsuṃ vihareyyā”ti? “Siyā, ānanda. Yato kho, ānanda, bhikkhu attanā sīlasampanno hoti, no paraṃ adhisīle sampavattā; attānupekkhī ca hoti, no parānupekkhī; apaññāto ca hoti, tena ca apaññātakena no paritassati; catunnañca jhānānaṃ ābhi­ce­tasi­kā­naṃ diṭṭha­dhamma­su­kha­vihārā­naṃ nikāmalābhī hoti akicchalābhī akasiralābhī; <span class="var" id="note291" title="āsavānaṃ (bj, pts1, mr)">āsavānañca</span> khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati; ettāvatāpi kho, ānanda, bhikkhu saṃghe viharanto phāsuṃ vihareyya.</p>
<p><a class="sc" id="7"></a><a class="ms" id="p_16A5_647"></a>Imamhā cāhaṃ, ānanda, phāsuvihārā añño phāsuvihāro uttaritaro vā paṇītataro vā natthīti vadāmī”ti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Tatiya­paṇṇā­saka</span> <span class="hidden">Phāsu­vihāra­vagga</span> <span class="hidden">Sārajjasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>