<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="an5.40">
<article>
<div class="hgroup">
<p class="division">Aṅguttara Nikāya 5</p>
<p>4. Sumanavagga</p>
<h1><span class="var" id="note105" title="mahāsālasuttaṃ (bj)">40. Mahāsā­la­putta­sutta</span></h1>
</div>
<p><a class="sc" id="1"></a><a class="ms" id="p_16A5_211"></a><a class="msdiv" id="msdiv40"></a>“Himavantaṃ, bhikkhave, pabbatarājaṃ nissāya mahāsālā pañcahi vaḍḍhīhi vaḍḍhanti. Katamāhi pañcahi? Sākhā­patta­palā­sena vaḍḍhanti; tacena vaḍḍhanti; papaṭikāya vaḍḍhanti; pheggunā vaḍḍhanti; sārena vaḍḍhanti. Himavantaṃ, bhikkhave, pabbatarājaṃ nissāya mahāsālā imāhi pañcahi vaḍḍhīhi vaḍḍhanti. Evamevaṃ kho, bhikkhave, saddhaṃ kulaputtaṃ nissāya antojano pañcahi vaḍḍhīhi vaḍḍhati. Katamāhi pañcahi? Saddhāya vaḍḍhati; sīlena vaḍḍhati; sutena vaḍḍhati; cāgena vaḍḍhati; paññāya vaḍḍhati. Saddhaṃ, bhikkhave, kulaputtaṃ nissāya antojano imāhi pañcahi vaḍḍhīhi vaḍḍhatīti.</p>
<blockquote class="gatha">
<p><a class="sc" id="2"></a><a class="ms" id="p_16A5_212"></a>Yathā hi pabbato selo,<br/> araññasmiṃ brahāvane;<br/> Taṃ rukkhā upanissāya,<br/> vaḍḍhante te vanappatī.
</p>
<p><a class="sc" id="3"></a><a class="ms" id="p_16A5_213"></a>Tatheva sīlasampannaṃ,<br/> Saddhaṃ <span class="var" id="note106" title="kulapatiṃ idha (bj, pts1) | kulaputtaṃ idha (s1-3)">kulaputtaṃ imaṃ</span>;<br/> Upanissāya vaḍḍhanti,<br/> Puttadārā ca bandhavā;<br/> Amaccā ñātisaṅghā ca,<br/> Ye cassa anujīvino.
</p>
<p><a class="sc" id="4"></a><a class="ms" id="p_16A5_214"></a>Tyassa sīlavato sīlaṃ,<br/> cāgaṃ sucaritāni ca;<br/> ­Passamā­nā­nu­kub­banti,<br/> ye bhavanti vicakkhaṇā.
</p>
<p><a class="sc" id="5"></a><a class="ms" id="p_16A5_215"></a>Idha dhammaṃ caritvāna,<br/> <span class="var" id="note107" title="saggaṃ (s1-3, mr)">maggaṃ</span> sugatigāminaṃ;<br/> Nandino devalokasmiṃ,<br/> modanti kāmakāmino”ti.
</p>
</blockquote>
<p class="endsection">Dasamaṃ.</p>
<p class="endsection">Sumanavaggo catuttho.</p>
<blockquote class="uddanagatha">
<p><a class="sc" id="6"></a><a class="ms" id="p_16A5_219"></a>Sumanā cundī uggaho,<br/> sīho dānānisaṃsako;<br/> Kāla­bhoja­na­saddhā ca,<br/> puttasālehi te dasāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Sumanavagga</span> <span class="hidden">Sumanasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>