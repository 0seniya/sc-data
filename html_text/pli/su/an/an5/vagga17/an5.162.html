<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="an5.162">
<article>
<div class="hgroup">
<p class="division">Aṅguttara Nikāya 5</p>
<p>17. Āghātavagga</p>
<h1>162. Dutiya­ā­ghātapa­ṭi­vinaya­sutta</h1>
</div>
<p><a class="sc" id="1"></a><a class="ms" id="p_16A5_934"></a><a class="msdiv" id="msdiv162"></a>Tatra kho āyasmā sāriputto bhikkhū āmantesi: “āvuso bhikkhave”ti. “Āvuso”ti kho te bhikkhū āyasmato sāriputtassa paccassosuṃ. Āyasmā sāriputto etadavoca: </p>
<p><a class="sc" id="2"></a><a class="pts" id="pts3.187"></a><a class="ms" id="p_16A5_935"></a>“Pañcime, āvuso, āghātapa­ṭi­vinayā yattha bhikkhuno uppanno āghāto sabbaso paṭivinetabbo. Katame pañca? Idhāvuso, ekacco puggalo apari­suddha­kā­yasamā­cāro hoti pari­suddha­vacī­samā­cāro; evarūpepi, āvuso, puggale āghāto paṭivinetabbo. Idha panāvuso, ekacco puggalo apari­suddha­vacī­samā­cāro hoti pari­suddha­kā­yasamā­cāro; evarūpepi, āvuso, puggale āghāto paṭivinetabbo. Idha panāvuso, ekacco puggalo apari­suddha­kā­yasamā­cāro hoti apari­suddha­vacī­samā­cāro, labhati ca kālena kālaṃ cetaso vivaraṃ cetaso pasādaṃ; evarūpepi, āvuso, puggale āghāto paṭivinetabbo. Idha panāvuso, ekacco puggalo apari­suddha­kā­yasamā­cāro hoti apari­suddha­vacī­samā­cāro, na ca labhati kālena kālaṃ cetaso vivaraṃ cetaso pasādaṃ; evarūpepi, āvuso, puggale āghāto paṭivinetabbo. Idha panāvuso, ekacco puggalo pari­suddha­kā­yasamā­cāro pari­suddha­vacī­samā­cāro, labhati ca kālena vā kālaṃ cetaso vivaraṃ cetaso pasādaṃ; evarūpepi, āvuso, puggale āghāto paṭivinetabbo.</p>
<p><a class="sc" id="3"></a><a class="ms" id="p_16A5_936"></a>Tatrāvuso, yvāyaṃ puggalo apari­suddha­kā­yasamā­cāro pari­suddha­vacī­samā­cāro, kathaṃ tasmiṃ puggale āghāto paṭivinetabbo? Seyyathāpi, āvuso, bhikkhu paṃsukūliko rathiyāya nantakaṃ disvā vāmena pādena <span class="var" id="note393" title="niggahetvā (bj, s1-3, pts1)">niggaṇhitvā</span> dakkhiṇena pādena <span class="var" id="note394" title="vitthāretvā (bj, pts1)">pattharitvā</span>, yo tattha sāro taṃ <span class="var" id="note395" title="paripāṭetvā (bj) | paripācetvā (pts1)">paripātetvā</span> ādāya pakkameyya; evamevaṃ khvāvuso, yvāyaṃ puggalo apari­suddha­kā­yasamā­cāro pari­suddha­vacī­samā­cāro, yāssa apari­suddha­kā­yasamā­cāratā na sāssa tasmiṃ samaye manasi kātabbā, yā ca khvassa pari­suddha­vacī­samā­cāratā sāssa tasmiṃ samaye manasi kātabbā. Evaṃ tasmiṃ puggale āghāto paṭivinetabbo. <span class="brnum">(1)</span></p>
<p><a class="sc" id="4"></a><a class="pts" id="pts3.188"></a><a class="ms" id="p_16A5_937"></a>Tatrāvuso, yvāyaṃ puggalo apari­suddha­vacī­samā­cāro pari­suddha­kā­yasamā­cāro, kathaṃ tasmiṃ puggale āghāto paṭivinetabbo? Seyyathāpi, āvuso, pokkharaṇī sevālapa­ṇa­ka­pari­yo­naddhā. Atha puriso āgaccheyya ghammābhitatto ghammapareto kilanto tasito pipāsito. So taṃ pokkharaṇiṃ ogāhetvā ubhohi hatthehi iticiti ca sevālapaṇakaṃ apaviyūhitvā añjalinā pivitvā pakkameyya. Evamevaṃ kho, āvuso, yvāyaṃ puggalo apari­suddha­vacī­samā­cāro pari­suddha­kā­yasamā­cāro, yāssa apari­suddha­vacī­samā­cāratā na sāssa tasmiṃ samaye manasi kātabbā, yā ca khvassa pari­suddha­kā­yasamā­cāratā sāssa tasmiṃ samaye manasi kātabbā. Evaṃ tasmiṃ puggale āghāto paṭivinetabbo. <span class="brnum">(2)</span></p>
<p><a class="sc" id="5"></a><a class="pts" id="pts3.189"></a><a class="ms" id="p_16A5_938"></a>Tatrāvuso, yvāyaṃ puggalo apari­suddha­kā­yasamā­cāro apari­suddha­vacī­samā­cāro labhati ca kālena kālaṃ cetaso vivaraṃ cetaso pasādaṃ, kathaṃ tasmiṃ puggale āghāto paṭivinetabbo? Seyyathāpi, āvuso, parittaṃ <span class="var" id="note396" title="gopadake (bj, s1-3)">gopade</span> udakaṃ. Atha puriso āgaccheyya ghammābhitatto ghammapareto kilanto tasito pipāsito. Tassa evamassa: ‘idaṃ kho parittaṃ gopade udakaṃ. Sacāhaṃ añjalinā vā pivissāmi bhājanena vā khobhessāmipi taṃ loḷessāmipi taṃ apeyyampi taṃ karissāmi. Yannūnāhaṃ <span class="var" id="note397" title="catuguṇḍiko (bj) | catukuṇṭhiko (s1-3, km) | catukuṇḍiko (pts1) | catukoṇḍiko (^dn24#13 [Pāthikasutta/2. Korak­khat­tiya­vatthu])">catukkuṇḍiko</span> nipatitvā gopītakaṃ pivitvā pakkameyyan’ti. So catukkuṇḍiko nipatitvā gopītakaṃ pivitvā pakkameyya. Evamevaṃ kho, āvuso, yvāyaṃ puggalo apari­suddha­kā­yasamā­cāro apari­suddha­vacī­samā­cāro labhati ca kālena kālaṃ cetaso vivaraṃ cetaso pasādaṃ, yāssa apari­suddha­kā­yasamā­cāratā na sāssa tasmiṃ samaye manasi kātabbā; yāpissa apari­suddha­vacī­samā­cāratā na sāpissa tasmiṃ samaye manasi kātabbā. Yañca kho so labhati kālena kālaṃ cetaso vivaraṃ cetaso pasādaṃ, <span class="var" id="note398" title="tadevassa (bj, s1-3, pts1)">tamevassa</span> tasmiṃ samaye manasi kātabbaṃ. Evaṃ tasmiṃ puggale āghāto paṭivinetabbo. <span class="brnum">(3)</span></p>
<p><a class="sc" id="6"></a><a class="ms" id="p_16A5_939"></a>Tatrāvuso, yvāyaṃ puggalo apari­suddha­kā­yasamā­cāro apari­suddha­vacī­samā­cāro na ca labhati kālena kālaṃ cetaso vivaraṃ cetaso pasādaṃ, kathaṃ tasmiṃ puggale āghāto paṭivinetabbo? Seyyathāpi, āvuso, puriso ābādhiko dukkhito bāḷhagilāno addhā­na­maggap­paṭi­panno. Tassa puratopissa dūre gāmo pacchatopissa dūre gāmo. So na labheyya sappāyāni bhojanāni, na labheyya sappāyāni bhesajjāni, na labheyya patirūpaṃ upaṭṭhākaṃ, na labheyya gāmantanāyakaṃ. Tamenaṃ aññataro puriso passeyya addhā­na­maggap­paṭi­panno. So tasmiṃ purise kāruññaṃyeva upaṭṭhāpeyya, anuddayaṃyeva upaṭṭhāpeyya, anukampaṃyeva upaṭṭhāpeyya: ‘aho vatāyaṃ puriso labheyya sappāyāni bhojanāni, labheyya sappāyāni bhesajjāni, labheyya patirūpaṃ upaṭṭhākaṃ, labheyya gāmantanāyakaṃ. Taṃ kissa hetu? <span class="var" id="note399" title="ayaṃ (mr)">Māyaṃ</span> puriso idheva anayabyasanaṃ <span class="var" id="note400" title="āpajjati (bj) | āpajjatīti (pts1) | āpajjeyya (mr)">āpajjī’ti</span>. Evamevaṃ kho, āvuso, yvāyaṃ puggalo apari­suddha­kā­yasamā­cāro apari­suddha­vacī­samā­cāro na ca labhati kālena kālaṃ cetaso vivaraṃ cetaso pasādaṃ, <span class="var" id="note401" title="evarūpe (pts1)">evarūpepi</span>, āvuso, puggale kāruññaṃyeva upaṭ­ṭhāpetab­baṃ anuddayāyeva upaṭṭhāpetabbā anukampāyeva upaṭṭhāpetabbā: ‘aho vata ayamāyasmā kāyaduccaritaṃ pahāya kāyasucaritaṃ bhāveyya, vacīduccaritaṃ pahāya vacīsucaritaṃ bhāveyya, manoduccaritaṃ pahāya manosucaritaṃ bhāveyya. Taṃ kissa hetu? <span class="var" id="note402" title="māyamāyasmā (s1-3) | ayamāyasmā (mr)">Māyaṃ āyasmā</span> kāyassa bhedā paraṃ maraṇā apāyaṃ duggatiṃ vinipātaṃ nirayaṃ <span class="var" id="note403" title="upapajjatīti (si, pts1, mr)">upapajjī’ti</span>. Evaṃ tasmiṃ puggale āghāto paṭivinetabbo. <span class="brnum">(4)</span></p>
<p><a class="sc" id="7"></a><a class="pts" id="pts3.190"></a><a class="ms" id="p_16A5_940"></a>Tatrāvuso, yvāyaṃ puggalo pari­suddha­kā­yasamā­cāro pari­suddha­vacī­samā­cāro labhati ca kālena kālaṃ cetaso vivaraṃ cetaso pasādaṃ, kathaṃ tasmiṃ puggale āghāto paṭivinetabbo? Seyyathāpi, āvuso, pokkharaṇī <span class="var" id="note404" title="acchodikā sātodikā sītodikā (bj)">acchodakā sātodakā sītodakā</span> <span class="var" id="note405" title="setodakā (s1-3, pts1, mr)">setakā</span> supatitthā ramaṇīyā nānārukkhehi sañchannā. Atha puriso āgaccheyya ghammābhitatto ghammapareto kilanto tasito pipāsito. So taṃ pokkharaṇiṃ ogāhetvā nhātvā ca pivitvā ca paccuttaritvā tattheva rukkhacchāyāya nisīdeyya vā nipajjeyya vā.</p>
<p><a class="sc" id="8"></a><a class="ms" id="p_16A5_941"></a>Evamevaṃ kho, āvuso, yvāyaṃ puggalo pari­suddha­kā­yasamā­cāro pari­suddha­vacī­samā­cāro labhati ca kālena kālaṃ cetaso vivaraṃ cetaso pasādaṃ, yāpissa pari­suddha­kā­yasamā­cāratā sāpissa tasmiṃ samaye manasi kātabbā; yāpissa pari­suddha­vacī­samā­cāratā sāpissa tasmiṃ samaye manasi kātabbā; yampi labhati kālena kālaṃ cetaso vivaraṃ cetaso pasādaṃ, tampissa tasmiṃ samaye manasi kātabbaṃ. Evaṃ tasmiṃ puggale āghāto paṭivinetabbo. Saman­ta­pāsā­dikaṃ, āvuso, puggalaṃ āgamma cittaṃ pasīdati. <span class="brnum">(5)</span></p>
<p><a class="sc" id="9"></a><a class="ms" id="p_16A5_942"></a>Ime kho, āvuso, pañca āghātapa­ṭi­vinayā, yattha bhikkhuno uppanno āghāto sabbaso paṭivinetabbo”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Catut­tha­paṇṇā­saka</span> <span class="hidden">Āghātavagga</span> <span class="hidden">Paṭha­ma­ā­ghātapa­ṭi­vinaya­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>