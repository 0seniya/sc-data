<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="an7.62">
<article>
<div class="hgroup">
<p class="division">Aṅguttara Nikāya 7</p>
<p>6. Abyākatavagga</p>
<h1><span class="var" id="note139" title="māpuñña­bhāyi­suttaṃ (bj)">62. Mettasutta</span></h1>
</div>
<p><a class="sc" id="1"></a><a class="pts" id="pts4.89"></a><a class="ms" id="p_16A7_401"></a><a class="msdiv" id="msdiv62"></a> “Mā, bhikkhave, puññānaṃ bhāyittha. Sukhassetaṃ, bhikkhave, adhivacanaṃ <span class="var" id="note141" title="yadidaṃ puññanti (bj) | yadidaṃ puññānanti (s1-3, pts1, c1)">yadidaṃ puññāni</span>. Abhijānāmi kho panāhaṃ,<span class="var" id="note142" title=" bhikkhave dīgharattaṃ iṭṭhaṃ (syā2, syā3), bhikkhave dīgharattaṃ puññānaṃ iṭṭhaṃ (?)"> bhikkhave, dīgharattaṃ katānaṃ puññānaṃ dīgharattaṃ iṭṭhaṃ</span> kantaṃ manāpaṃ vipākaṃ paccanubhūtaṃ. Satta vassāni <span class="var" id="note144" title="mettaṃ cittaṃ (bj, c1)">mettacittaṃ</span> bhāvesiṃ. Satta vassāni <span class="var" id="note145" title="mettaṃ cittaṃ (bj, c1)">mettacittaṃ</span> bhāvetvā satta saṃ­vaṭṭa­vi­vaṭṭa­kappe nayimaṃ lokaṃ punāgamāsiṃ. <span class="var" id="note146" title="saṃ­vaṭṭa­mānas­sudā­haṃ (bj, mr)">Saṃvaṭṭamāne sudāhaṃ</span>, bhikkhave, loke ābhassarūpago homi, vivaṭṭamāne loke suññaṃ brahmavimānaṃ upapajjāmi.</p>
<p><a class="sc" id="2"></a><a class="ms" id="p_16A7_402"></a>Tatra sudaṃ, bhikkhave, brahmā homi mahābrahmā abhibhū anabhibhūto aññadatthudaso vasavattī. Chat­tiṃsak­khat­tuṃ kho panāhaṃ, bhikkhave, sakko ahosiṃ devānamindo; ane­kasatak­khat­tuṃ rājā ahosiṃ cakkavattī dhammiko dhammarājā cāturanto vijitāvī jana­padat­thāva­riyap­patto satta­ratana­saman­nā­gato. Tassa mayhaṃ, bhikkhave, imāni satta ratanāni ahesuṃ, seyyathidaṃ— cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gaha­pati­ratanaṃ, pari­ṇāya­ka­ratana­meva sattamaṃ. Parosahassaṃ kho pana me, bhikkhave, puttā ahesuṃ sūrā vīraṅgarūpā para­se­nappa­maddanā. So imaṃ pathaviṃ sāgara­pariyan­taṃ adaṇḍena asatthena dhammena abhivijiya <span class="var" id="note147" title="ajjhāvasati (si, mr) | ajjhāvasanti (s1, s2, pts1)">ajjhāvasinti</span>.</p>
<blockquote class="gatha">
<p><a class="sc" id="3"></a><a class="pts" id="pts4.90"></a><a class="ms" id="p_16A7_403"></a>Passa puññānaṃ vipākaṃ,<br/> Kusalānaṃ <span class="var" id="note148" title="sukhesinaṃ (si, s1-3, pts1)">sukhesino</span>;<br/> Mettaṃ cittaṃ vibhāvetvā,<br/> Satta vassāni <span class="var" id="note149" title="bhikkhave (bj, pts1, mr)">bhikkhavo</span>;<br/> Satta­saṃ­vaṭṭa­vi­vaṭṭa­kappe,<br/> Nayimaṃ lokaṃ <span class="var" id="note150" title="punāgamaṃ (bj, s1, s2, pts1)">punāgamiṃ</span>.
</p>
<p><a class="sc" id="4"></a><a class="ms" id="p_16A7_404"></a>Saṃvaṭṭamāne lokamhi,<br/> homi ābhassarūpago;<br/> Vivaṭṭamāne lokasmiṃ,<br/> suññab­rah­mū­pago ahuṃ.
</p>
<p><a class="sc" id="5"></a><a class="ms" id="p_16A7_405"></a>Sattakkhattuṃ mahābrahmā,<br/> vasavattī tadā ahuṃ;<br/> Chat­tiṃsak­khat­tuṃ devindo,<br/> devaraj­ja­makāra­yiṃ.
</p>
<p><a class="sc" id="6"></a><a class="ms" id="p_16A7_406"></a>Cakkavattī ahuṃ rājā,<br/> <span class="var" id="note151" title="jambudīpassa (bj) | jambūsaṇḍassa (s1-3) | jambusaṇḍassa (pts1)">jambumaṇḍassa</span> issaro;<br/> <span class="var" id="note152" title="muddhābhisitto (s1-3, pts1, mr)">Muddhāvasitto</span> khattiyo,<br/> manussādhipatī ahuṃ.
</p>
<p><a class="sc" id="7"></a><a class="ms" id="p_16A7_407"></a>Adaṇḍena asatthena,<br/> vijeyya pathaviṃ imaṃ;<br/> Asāhasena <span class="var" id="note153" title="dhammena (bj, s1-3, pts1)">kammena</span>,<br/> samena manusāsi taṃ.
</p>
<p><a class="sc" id="8"></a><a class="ms" id="p_16A7_408"></a>Dhammena rajjaṃ kāretvā,<br/> asmiṃ pathavimaṇḍale;<br/> Mahaddhane mahābhoge,<br/> aḍḍhe ajāyihaṃ kule.
</p>
<p><a class="sc" id="9"></a><a class="ms" id="p_16A7_409"></a>Sabbakāmehi <span class="var" id="note154" title="sampanno (bj) | sampuṇṇe (mr)">sampanne</span>,<br/> ratanehi ca sattahi;<br/> Buddhā saṅgāhakā loke,<br/> tehi etaṃ sudesitaṃ.
</p>
<p><a class="sc" id="10"></a><a class="ms" id="p_16A7_410"></a>Eso hetu mahantassa,<br/> <span class="var" id="note155" title="puthavyo yena vuccati (bj, s1-3, pts1)">pathabyo me na vipajjati</span>;<br/> Pahūta­vit­tūpaka­raṇo,<br/> rājā <span class="var" id="note156" title="homi (bj, s1-3, pts1)">hoti</span> patāpavā.
</p>
<p><a class="sc" id="11"></a><a class="ms" id="p_16A7_411"></a>Iddhimā yasavā <span class="var" id="note157" title="homi (bj, s1-3, pts1)">hoti</span>,<br/> <span class="var" id="note158" title="jambusaṇḍassa (bj, pts1) | jambūsaṇḍassa (s1-3)">jambumaṇḍassa</span> issaro;<br/> Ko sutvā nappasīdeyya,<br/> api kaṇhābhijātiyo.
</p>
<p><a class="sc" id="12"></a><a class="pts" id="pts4.91"></a><a class="ms" id="p_16A7_412"></a>Tasmā hi <span class="var" id="note159" title="atthakāmena (bj, s1, s2, pts1, mr)">attakāmena</span>,<br/> mahat­ta­mabhi­kaṅ­khatā;<br/> Saddhammo garukātabbo,<br/> saraṃ buddhā­na­sāsa­nan”ti.
</p>
</blockquote>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Abyākatavagga</span> <span class="hidden">Abyākatasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>