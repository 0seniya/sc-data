<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section id="vagga">
<section class="sutta" data-uid="an1.170" id="170">
<article>
<div class="hgroup">
<p class="division">Aṅguttara Nikāya 1</p>
<p>13. Eka­pugga­la­vagga</p>
<h1>170 </h1>
</div>
<p><a class="sc" id="170.1"></a><a class="pts" id="pts1.22"></a><a class="ms" id="p_15A1_263"></a><a class="msdiv" id="msdiv170"></a>“Ekapuggalo, bhikkhave, loke uppajjamāno uppajjati bahujanahitāya bahu­jana­su­khāya lokānukampāya atthāya hitāya sukhāya devamanussānaṃ. Katamo ekapuggalo? Tathāgato arahaṃ sammāsambuddho. Ayaṃ kho, bhikkhave, ekapuggalo loke uppajjamāno uppajjati bahujanahitāya bahu­jana­su­khāya lokānukampāya atthāya hitāya sukhāya devamanussānan”ti.</p>
</article>
</section>
<section class="sutta" data-uid="an1.171" id="171">
<article>
<div class="hgroup">
<h1>171 </h1>
</div>
<p><a class="sc" id="171.1"></a><a class="ms" id="p_15A1_264"></a><a class="msdiv" id="msdiv171"></a>“Ekapuggalassa, bhikkhave, pātubhāvo dullabho lokasmiṃ. Katamassa ekapuggalassa? Tathāgatassa arahato sammā­sambud­dhassa. Imassa kho, bhikkhave, ekapuggalassa pātubhāvo dullabho lokasmin”ti.</p>
</article>
</section>
<section class="sutta" data-uid="an1.172" id="172">
<article>
<div class="hgroup">
<h1>172 </h1>
</div>
<p><a class="sc" id="172.1"></a><a class="ms" id="p_15A1_265"></a><a class="msdiv" id="msdiv172"></a>“Ekapuggalo, bhikkhave, loke uppajjamāno uppajjati accha­riya­manusso. Katamo ekapuggalo? Tathāgato arahaṃ sammāsambuddho. Ayaṃ kho, bhikkhave, ekapuggalo loke uppajjamāno uppajjati accha­riya­manusso”ti.</p>
</article>
</section>
<section class="sutta" data-uid="an1.173" id="173">
<article>
<div class="hgroup">
<h1>173 </h1>
</div>
<p><a class="sc" id="173.1"></a><a class="ms" id="p_15A1_266"></a><a class="msdiv" id="msdiv173"></a>“Ekapuggalassa, bhikkhave, kālakiriyā bahuno janassa <span class="var" id="note29" title="ānutappā (si)">anutappā</span> hoti. Katamassa ekapuggalassa? Tathāgatassa arahato sammā­sambud­dhassa. Imassa kho, bhikkhave, ekapuggalassa kālakiriyā bahuno janassa anutappā hotī”ti.</p>
</article>
</section>
<section class="sutta" data-uid="an1.174" id="174">
<article>
<div class="hgroup">
<h1>174 </h1>
</div>
<p><a class="sc" id="174.1"></a><a class="ms" id="p_15A1_267"></a><a class="msdiv" id="msdiv174"></a>“Ekapuggalo, bhikkhave, loke uppajjamāno uppajjati adutiyo asahāyo appaṭimo appaṭisamo appaṭibhāgo appaṭipuggalo asamo asamasamo dvipadānaṃ aggo. Katamo ekapuggalo? Tathāgato arahaṃ sammāsambuddho. Ayaṃ kho, bhikkhave, ekapuggalo loke uppajjamāno uppajjati adutiyo asahāyo appaṭimo appaṭisamo appaṭibhāgo appaṭipuggalo asamo asamasamo dvipadānaṃ aggo”ti.</p>
</article>
</section>
<section class="sutta" data-uid="175-186" id="175">
<article>
<div class="hgroup">
<h1>175–​186 </h1>
</div>
<p><a class="sc" id="175.1"></a><a class="pts" id="pts1.23"></a><a class="ms" id="p_15A1_268"></a><a class="msdiv" id="msdiv175-186"></a>“Ekapuggalassa, bhikkhave, pātubhāvā mahato cakkhussa pātubhāvo hoti, mahato ālokassa pātubhāvo hoti, mahato obhāsassa pātubhāvo hoti, channaṃ anuttariyānaṃ pātubhāvo hoti, catunnaṃ paṭi­sam­bhi­dā­naṃ sacchikiriyā hoti, aneka­dhā­tu­paṭi­vedho hoti, nānā­dhātu­paṭi­vedho hoti, vijjā­vimutti­phala­sacchi­kiriyā hoti, sotā­patti­phala­sacchi­kiriyā hoti, sakadā­gāmi­phala­sacchi­kiriyā hoti, anāgā­mi­phala­sacchi­kiriyā hoti, arahat­ta­phala­sacchi­kiriyā hoti. Katamassa ekapuggalassa? Tathāgatassa arahato sammā­sambud­dhassa. Imassa kho, bhikkhave, ekapuggalassa pātubhāvā mahato cakkhussa pātubhāvo hoti, mahato ālokassa pātubhāvo hoti, mahato obhāsassa pātubhāvo hoti, channaṃ anuttariyānaṃ pātubhāvo hoti, catunnaṃ paṭi­sam­bhi­dā­naṃ sacchikiriyā hoti, aneka­dhā­tu­paṭi­vedho hoti, nānā­dhātu­paṭi­vedho hoti, vijjā­vimutti­phala­sacchi­kiriyā hoti, sotā­patti­phala­sacchi­kiriyā hoti, sakadā­gāmi­phala­sacchi­kiriyā hoti, anāgā­mi­phala­sacchi­kiriyā hoti, arahat­ta­phala­sacchi­kiriyā hotī”ti.</p>
</article>
</section>
<section class="sutta" data-uid="an1.187" id="187">
<article>
<div class="hgroup">
<h1>187 </h1>
</div>
<p><a class="sc" id="187.1"></a><a class="ms" id="p_15A1_269"></a><a class="msdiv" id="msdiv187"></a>“Nāhaṃ, bhikkhave, aññaṃ ekapuggalampi samanupassāmi yo evaṃ tathāgatena anuttaraṃ dhammacakkaṃ pavattitaṃ sammadeva anuppavatteti yathayidaṃ, bhikkhave, sāriputto. Sāriputto, bhikkhave, tathāgatena anuttaraṃ dhammacakkaṃ pavattitaṃ sammadeva anuppavattetī”ti.</p>
<p class="endsection">Eka­pugga­la­vaggo terasamo.</p>
</article>
</section>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Eka­pugga­la­vagga</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>