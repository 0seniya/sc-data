<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv13' lang='pli'>
<header>
<ul>
<li class='division'>Buddhavaṃsa</li>
</ul>
<h1>13. Sumedhabuddhavaṃsa</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref pts1ed' id='pts1ed.37'>PTS 1st ed. .37</a> <a class='ref pts2ed' id='pts2ed1.53'>PTS 2nd ed. 1.53</a> <a class='ref ms' id='ms21Bu_598'>Ms 21Bu_598</a><a class='ref msdiv' id='msdiv1'>Msdiv 1</a>“Padumuttarassa aparena,<br>
Sumedho nāma nāyako;<br>
Durāsado uggatejo,<br>
Sabbalokuttamo muni.</p>
<p><a class='ref sc' id='sc2'>SC 2</a><a class='ref ms' id='ms21Bu_599'>Ms 21Bu_599</a><a class='ref msdiv' id='msdiv2'>Msdiv 2</a>Pasannanetto sumukho,<br>
brahā uju patāpavā;<br>
Hitesī sabbasattānaṃ,<br>
bahū mocesi bandhanā.</p>
<p><a class='ref sc' id='sc3'>SC 3</a><a class='ref ms' id='ms21Bu_600'>Ms 21Bu_600</a><a class='ref msdiv' id='msdiv3'>Msdiv 3</a>Yadā buddho pāpuṇitvā,<br>
kevalaṃ bodhimuttamaṃ;<br>
Sudassanamhi nagare,<br>
dhammacakkaṃ pavattayi.</p>
<p><a class='ref sc' id='sc4'>SC 4</a><a class='ref ms' id='ms21Bu_601'>Ms 21Bu_601</a><a class='ref msdiv' id='msdiv4'>Msdiv 4</a>Tassāpi abhisamayā tīṇi,<br>
Ahesuṃ dhammadesane;<br>
Koṭisatasahassānaṃ,<br>
Paṭhamābhisamayo ahu.</p>
<p><a class='ref sc' id='sc5'>SC 5</a><a class='ref ms' id='ms21Bu_602'>Ms 21Bu_602</a><a class='ref msdiv' id='msdiv5'>Msdiv 5</a>Punāparaṃ kumbhakaṇṇaṃ,<br>
yakkhaṃ so damayī jino;<br>
Navutikoṭisahassānaṃ,<br>
dutiyābhisamayo ahu.</p>
<p><a class='ref sc' id='sc6'>SC 6</a><a class='ref ms' id='ms21Bu_603'>Ms 21Bu_603</a><a class='ref msdiv' id='msdiv6'>Msdiv 6</a>Punāparaṃ amitayaso,<br>
catusaccaṃ pakāsayi;<br>
Asītikoṭisahassānaṃ,<br>
tatiyābhisamayo ahu.</p>
<p><a class='ref sc' id='sc7'>SC 7</a><a class='ref ms' id='ms21Bu_604'>Ms 21Bu_604</a><a class='ref msdiv' id='msdiv7'>Msdiv 7</a>Sannipātā tayo āsuṃ,<br>
sumedhassa mahesino;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='ref sc' id='sc8'>SC 8</a><a class='ref ms' id='ms21Bu_605'>Ms 21Bu_605</a><a class='ref msdiv' id='msdiv8'>Msdiv 8</a>Sudassanaṃ nāma nagaraṃ,<br>
upagañchi jino yadā;<br>
Tadā khīṇāsavā bhikkhū,<br>
samiṃsu satakoṭiyo.</p>
<p><a class='ref sc' id='sc9'>SC 9</a><a class='ref ms' id='ms21Bu_606'>Ms 21Bu_606</a><a class='ref msdiv' id='msdiv9'>Msdiv 9</a>Punāparaṃ devakūṭe,<br>
bhikkhūnaṃ kathinatthate;<br>
Tadā navutikoṭīnaṃ,<br>
dutiyo āsi samāgamo.</p>
<p><a class='ref sc' id='sc10'>SC 10</a><a class='ref ms' id='ms21Bu_607'>Ms 21Bu_607</a><a class='ref msdiv' id='msdiv10'>Msdiv 10</a>Punāparaṃ dasabalo,<br>
yadā carati cārikaṃ;<br>
Tadā asītikoṭīnaṃ,<br>
tatiyo āsi samāgamo.</p>
<p><a class='ref sc' id='sc11'>SC 11</a><a class='ref ms' id='ms21Bu_608'>Ms 21Bu_608</a><a class='ref msdiv' id='msdiv11'>Msdiv 11</a>Ahaṃ tena samayena,<br>
uttaro nāma māṇavo;<br>
Asītikoṭiyo mayhaṃ,<br>
ghare sannicitaṃ dhanaṃ.</p>
<p><a class='ref sc' id='sc12'>SC 12</a><a class='ref ms' id='ms21Bu_609'>Ms 21Bu_609</a><a class='ref msdiv' id='msdiv12'>Msdiv 12</a>Kevalaṃ sabbaṃ datvāna,<br>
sasaṃghe lokanāyake;<br>
Saraṇaṃ <span class='var' id='note68' title='tassa upagañchiṃ (s2, s3) | tass’upāgañchiṃ (pts1-2)'>tassupagañchiṃ</span>,<br>
pabbajjañcābhirocayiṃ.</p>
<p><a class='ref sc' id='sc13'>SC 13</a><a class='ref ms' id='ms21Bu_610'>Ms 21Bu_610</a><a class='ref msdiv' id='msdiv13'>Msdiv 13</a>Sopi maṃ buddho byākāsi,<br>
karonto anumodanaṃ;<br>
‘Tiṃsakappasahassamhi,<br>
ayaṃ buddho bhavissati.</p>
<p><a class='ref sc' id='sc14'>SC 14</a><a class='ref ms' id='ms21Bu_611'>Ms 21Bu_611</a><a class='ref msdiv' id='msdiv14'>Msdiv 14</a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class='ref sc' id='sc15'>SC 15</a><a class='ref pts2ed' id='pts2ed1.54'>PTS 2nd ed. 1.54</a> <a class='ref ms' id='ms21Bu_612'>Ms 21Bu_612</a><a class='ref msdiv' id='msdiv15'>Msdiv 15</a>Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='ref sc' id='sc16'>SC 16</a><a class='ref ms' id='ms21Bu_613'>Ms 21Bu_613</a><a class='ref msdiv' id='msdiv16'>Msdiv 16</a>Suttantaṃ vinayañcāpi,<br>
navaṅgaṃ satthusāsanaṃ;<br>
Sabbaṃ pariyāpuṇitvāna,<br>
sobhayiṃ jinasāsanaṃ.</p>
<p><a class='ref sc' id='sc17'>SC 17</a><a class='ref pts1ed' id='pts1ed.38'>PTS 1st ed. .38</a> <a class='ref ms' id='ms21Bu_614'>Ms 21Bu_614</a><a class='ref msdiv' id='msdiv17'>Msdiv 17</a>Tatthappamatto viharanto,<br>
Nisajjaṭṭhānacaṅkame;<br>
<span class='var' id='note69' title='abhiññāpāramiṃ (s2, s3)'>Abhiññāsu pāramiṃ</span> <span class='var' id='note70' title='patvā (bj, s2, s3, mr)'>gantvā</span>,<br>
Brahmalokamagañchahaṃ.</p>
<p><a class='ref sc' id='sc18'>SC 18</a><a class='ref ms' id='ms21Bu_615'>Ms 21Bu_615</a><a class='ref msdiv' id='msdiv18'>Msdiv 18</a>Sudassanaṃ nāma nagaraṃ,<br>
sudatto nāma khattiyo;<br>
Sudattā nāma janikā,<br>
sumedhassa mahesino.</p>
<p><a class='ref sc' id='sc19'>SC 19</a><a class='ref ms' id='ms21Bu_616'>Ms 21Bu_616</a><a class='ref msdiv' id='msdiv19'>Msdiv 19</a>Navavassasahassāni,<br>
Agāraṃ ajjha so vasi;<br>
Sucandakañcanasirivaḍḍhā,<br>
Tayo pāsādamuttamā.</p>
<p><a class='ref sc' id='sc20'>SC 20</a><a class='ref ms' id='ms21Bu_617'>Ms 21Bu_617</a><a class='ref msdiv' id='msdiv20'>Msdiv 20</a>Tisoḷasasahassāni,<br>
nāriyo samalaṅkatā;<br>
Sumanā nāma sā nārī,<br>
punabbasu nāma atrajo.</p>
<p><a class='ref sc' id='sc21'>SC 21</a><a class='ref ms' id='ms21Bu_618'>Ms 21Bu_618</a><a class='ref msdiv' id='msdiv21'>Msdiv 21</a>Nimitte caturo disvā,<br>
hatthiyānena nikkhami;<br>
Anūnakaṃ aḍḍhamāsaṃ,<br>
padhānaṃ padahī jino.</p>
<p><a class='ref sc' id='sc22'>SC 22</a><a class='ref ms' id='ms21Bu_619'>Ms 21Bu_619</a><a class='ref msdiv' id='msdiv22'>Msdiv 22</a>Brahmunā yācito santo,<br>
sumedho lokanāyako;<br>
Vatti cakkaṃ mahāvīro,<br>
sudassanuyyānamuttame.</p>
<p><a class='ref sc' id='sc23'>SC 23</a><a class='ref ms' id='ms21Bu_620'>Ms 21Bu_620</a><a class='ref msdiv' id='msdiv23'>Msdiv 23</a>Saraṇo sabbakāmo ca,<br>
ahesuṃ aggasāvakā;<br>
Sāgaro nāmupaṭṭhāko,<br>
sumedhassa mahesino.</p>
<p><a class='ref sc' id='sc24'>SC 24</a><a class='ref ms' id='ms21Bu_621'>Ms 21Bu_621</a><a class='ref msdiv' id='msdiv24'>Msdiv 24</a>Rāmā ceva surāmā ca,<br>
ahesuṃ aggasāvikā;<br>
Bodhi tassa bhagavato,<br>
mahānīpoti vuccati.</p>
<p><a class='ref sc' id='sc25'>SC 25</a><a class='ref ms' id='ms21Bu_622'>Ms 21Bu_622</a><a class='ref msdiv' id='msdiv25'>Msdiv 25</a>Uruvelā yasavā ca,<br>
ahesuṃ aggupaṭṭhakā;<br>
<span class='var' id='note71' title='yasā nāma sirivā ca (s2, s3, km)'>Yasodharā sirimā ca</span>,<br>
ahesuṃ aggupaṭṭhikā.</p>
<p><a class='ref sc' id='sc26'>SC 26</a><a class='ref ms' id='ms21Bu_623'>Ms 21Bu_623</a><a class='ref msdiv' id='msdiv26'>Msdiv 26</a>Aṭṭhāsītiratanāni,<br>
accuggato mahāmuni;<br>
Obhāseti disā sabbā,<br>
cando tāragaṇe yathā.</p>
<p><a class='ref sc' id='sc27'>SC 27</a><a class='ref ms' id='ms21Bu_624'>Ms 21Bu_624</a><a class='ref msdiv' id='msdiv27'>Msdiv 27</a>Cakkavattimaṇī nāma,<br>
yathā tapati yojanaṃ;<br>
Tatheva tassa ratanaṃ,<br>
samantā pharati yojanaṃ.</p>
<p><a class='ref sc' id='sc28'>SC 28</a><a class='ref ms' id='ms21Bu_625'>Ms 21Bu_625</a><a class='ref msdiv' id='msdiv28'>Msdiv 28</a>Navutivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='ref sc' id='sc29'>SC 29</a><a class='ref ms' id='ms21Bu_626'>Ms 21Bu_626</a><a class='ref msdiv' id='msdiv29'>Msdiv 29</a>Tevijjachaḷabhiññehi,<br>
balappattehi tādihi;<br>
Samākulamidaṃ āsi,<br>
arahantehi sādhuhi.</p>
<p><a class='ref sc' id='sc30'>SC 30</a><a class='ref pts2ed' id='pts2ed1.55'>PTS 2nd ed. 1.55</a> <a class='ref ms' id='ms21Bu_627'>Ms 21Bu_627</a><a class='ref msdiv' id='msdiv30'>Msdiv 30</a>Tepi sabbe amitayasā,<br>
vippamuttā nirūpadhī;<br>
Ñāṇālokaṃ dassayitvā,<br>
nibbutā te mahāyasā.</p>
<p><a class='ref sc' id='sc31'>SC 31</a><a class='ref ms' id='ms21Bu_628'>Ms 21Bu_628</a><a class='ref msdiv' id='msdiv31'>Msdiv 31</a>Sumedho jinavaro buddho,<br>
Medhārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (615)</p>
</blockquote>
<p class='endsutta'><a class='ref sc' id='sc32'>SC 32</a><a class='ref ms' id='ms21Bu_629'>Ms 21Bu_629</a>Sumedhassa bhagavato vaṃso ekādasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
