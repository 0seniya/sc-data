<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv7' lang='pli'>
<header>
<ul>
<li class='division'>Buddhavaṃsa</li>
</ul>
<h1>7. Revatabuddhavaṃsa</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts2ed' id='pts2ed1.35' href='#pts2ed1.35'>PTS 2nd ed. 1.35</a> <a class='ref ms' id='ms21Bu_411' href='#ms21Bu_411'>Ms 21Bu_411</a><a class='ref msdiv' id='msdiv1' href='#msdiv1'>Msdiv 1</a>Sumanassa aparena,<br>
revato nāma nāyako;<br>
Anūpamo asadiso,<br>
atulo uttamo jino.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Bu_412' href='#ms21Bu_412'>Ms 21Bu_412</a><a class='ref msdiv' id='msdiv2' href='#msdiv2'>Msdiv 2</a>Sopi dhammaṃ pakāsesi,<br>
brahmunā abhiyācito;<br>
Khandhadhātuvavatthānaṃ,<br>
appavattaṃ bhavābhave.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Bu_413' href='#ms21Bu_413'>Ms 21Bu_413</a><a class='ref msdiv' id='msdiv3' href='#msdiv3'>Msdiv 3</a>Tassābhisamayā tīṇi,<br>
ahesuṃ dhammadesane;<br>
Gaṇanāya na vattabbo,<br>
paṭhamābhisamayo ahu.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Bu_414' href='#ms21Bu_414'>Ms 21Bu_414</a><a class='ref msdiv' id='msdiv4' href='#msdiv4'>Msdiv 4</a>Yadā arindamaṃ <span class='var' id='note50' title='rājānaṃ (mr)'>rājaṃ</span>,<br>
vinesi revato muni;<br>
Tadā koṭisahassānaṃ,<br>
dutiyābhisamayo ahu.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Bu_415' href='#ms21Bu_415'>Ms 21Bu_415</a><a class='ref msdiv' id='msdiv5' href='#msdiv5'>Msdiv 5</a>Sattāhaṃ paṭisallānā,<br>
vuṭṭhahitvā narāsabho;<br>
Koṭisataṃ naramarūnaṃ,<br>
vinesi uttame phale.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Bu_416' href='#ms21Bu_416'>Ms 21Bu_416</a><a class='ref msdiv' id='msdiv6' href='#msdiv6'>Msdiv 6</a>Sannipātā tayo āsuṃ,<br>
revatassa mahesino;<br>
Khīṇāsavānaṃ vimalānaṃ,<br>
suvimuttāna tādinaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Bu_417' href='#ms21Bu_417'>Ms 21Bu_417</a><a class='ref msdiv' id='msdiv7' href='#msdiv7'>Msdiv 7</a>Atikkantā gaṇanapathaṃ,<br>
paṭhamaṃ ye samāgatā;<br>
Koṭisatasahassānaṃ,<br>
dutiyo āsi samāgamo.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Bu_418' href='#ms21Bu_418'>Ms 21Bu_418</a><a class='ref msdiv' id='msdiv8' href='#msdiv8'>Msdiv 8</a><span class='var' id='note51' title='yo so (s2, s3, km, pts1-2, mr)'>Yopi</span> paññāya asamo,<br>
tassa cakkānuvattako;<br>
So tadā byādhito āsi,<br>
patto jīvitasaṃsayaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Bu_419' href='#ms21Bu_419'>Ms 21Bu_419</a><a class='ref msdiv' id='msdiv9' href='#msdiv9'>Msdiv 9</a>Tassa gilānapucchāya,<br>
ye tadā upagatā munī;<br>
Koṭisahassā arahanto,<br>
tatiyo āsi samāgamo.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Bu_420' href='#ms21Bu_420'>Ms 21Bu_420</a><a class='ref msdiv' id='msdiv10' href='#msdiv10'>Msdiv 10</a>Ahaṃ tena samayena,<br>
atidevo nāma brāhmaṇo;<br>
Upagantvā revataṃ buddhaṃ,<br>
saraṇaṃ tassa gañchahaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Bu_421' href='#ms21Bu_421'>Ms 21Bu_421</a><a class='ref msdiv' id='msdiv11' href='#msdiv11'>Msdiv 11</a>Tassa sīlaṃ samādhiñca,<br>
paññāguṇamanuttamaṃ;<br>
Thomayitvā yathāthāmaṃ,<br>
uttarīyamadāsahaṃ.</p>
<p><a class='ref sc' id='sc12' href='#sc12'>SC 12</a><a class='ref pts1ed' id='pts1ed.26' href='#pts1ed.26'>PTS 1st ed. .26</a> <a class='ref ms' id='ms21Bu_422' href='#ms21Bu_422'>Ms 21Bu_422</a><a class='ref msdiv' id='msdiv12' href='#msdiv12'>Msdiv 12</a>Sopi maṃ buddho byākāsi,<br>
revato lokanāyako;<br>
“Aparimeyyito kappe,<br>
ayaṃ buddho bhavissati.</p>
<p><a class='ref sc' id='sc13' href='#sc13'>SC 13</a><a class='ref ms' id='ms21Bu_423' href='#ms21Bu_423'>Ms 21Bu_423</a><a class='ref msdiv' id='msdiv13' href='#msdiv13'>Msdiv 13</a>‘Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class='ref sc' id='sc14' href='#sc14'>SC 14</a><a class='ref pts2ed' id='pts2ed1.36' href='#pts2ed1.36'>PTS 2nd ed. 1.36</a> <a class='ref ms' id='ms21Bu_424' href='#ms21Bu_424'>Ms 21Bu_424</a><a class='ref msdiv' id='msdiv14' href='#msdiv14'>Msdiv 14</a>Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='ref sc' id='sc15' href='#sc15'>SC 15</a><a class='ref ms' id='ms21Bu_425' href='#ms21Bu_425'>Ms 21Bu_425</a><a class='ref msdiv' id='msdiv15' href='#msdiv15'>Msdiv 15</a>Tadāpi taṃ buddhadhammaṃ,<br>
saritvā anubrūhayiṃ;<br>
Āharissāmi taṃ dhammaṃ,<br>
yaṃ mayhaṃ abhipatthitaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms21Bu_426' href='#ms21Bu_426'>Ms 21Bu_426</a><a class='ref msdiv' id='msdiv16' href='#msdiv16'>Msdiv 16</a>Nagaraṃ <span class='var' id='note52' title='sudhammakaṃ nāma (bj, pts2) | sudhaññakaṃ nāma (s2, s3, pts1)'>sudhaññavatī nāma</span>,<br>
Vipulo nāma khattiyo;<br>
Vipulā nāma janikā,<br>
Revatassa mahesino.</p>
<p><a class='ref sc' id='sc17' href='#sc17'>SC 17</a><a class='ref ms' id='ms21Bu_427' href='#ms21Bu_427'>Ms 21Bu_427</a><a class='ref msdiv' id='msdiv17' href='#msdiv17'>Msdiv 17</a>Cha <span class='var' id='note53' title='chabbassasahassāni (bj, s2, s3, pts1-2)'>ca vassasahassāni</span>,<br>
agāraṃ ajjha so vasi;<br>
Sudassano ratanagghi,<br>
āveḷo ca vibhūsito;<br>
Puññakammābhinibbattā,<br>
tayo pāsādamuttamā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms21Bu_428' href='#ms21Bu_428'>Ms 21Bu_428</a><a class='ref msdiv' id='msdiv18' href='#msdiv18'>Msdiv 18</a>Tettiṃsa ca sahassāni,<br>
nāriyo samalaṅkatā;<br>
Sudassanā nāma nārī,<br>
varuṇo nāma atrajo.</p>
<p><a class='ref sc' id='sc19' href='#sc19'>SC 19</a><a class='ref ms' id='ms21Bu_429' href='#ms21Bu_429'>Ms 21Bu_429</a><a class='ref msdiv' id='msdiv19' href='#msdiv19'>Msdiv 19</a>Nimitte caturo disvā,<br>
rathayānena nikkhami;<br>
Anūnasattamāsāni,<br>
padhānaṃ padahī jino.</p>
<p><a class='ref sc' id='sc20' href='#sc20'>SC 20</a><a class='ref ms' id='ms21Bu_430' href='#ms21Bu_430'>Ms 21Bu_430</a><a class='ref msdiv' id='msdiv20' href='#msdiv20'>Msdiv 20</a>Brahmunā yācito santo,<br>
revato lokanāyako;<br>
Vatti cakkaṃ mahāvīro,<br>
varuṇārāme sirīghare.</p>
<p><a class='ref sc' id='sc21' href='#sc21'>SC 21</a><a class='ref ms' id='ms21Bu_431' href='#ms21Bu_431'>Ms 21Bu_431</a><a class='ref msdiv' id='msdiv21' href='#msdiv21'>Msdiv 21</a>Varuṇo brahmadevo ca,<br>
ahesuṃ aggasāvakā;<br>
Sambhavo nāmupaṭṭhāko,<br>
revatassa mahesino.</p>
<p><a class='ref sc' id='sc22' href='#sc22'>SC 22</a><a class='ref ms' id='ms21Bu_432' href='#ms21Bu_432'>Ms 21Bu_432</a><a class='ref msdiv' id='msdiv22' href='#msdiv22'>Msdiv 22</a>Bhaddā ceva subhaddā ca,<br>
ahesuṃ aggasāvikā;<br>
Sopi buddho asamasamo,<br>
nāgamūle abujjhatha.</p>
<p><a class='ref sc' id='sc23' href='#sc23'>SC 23</a><a class='ref ms' id='ms21Bu_433' href='#ms21Bu_433'>Ms 21Bu_433</a><a class='ref msdiv' id='msdiv23' href='#msdiv23'>Msdiv 23</a>Padumo kuñjaro ceva,<br>
ahesuṃ aggupaṭṭhakā;<br>
Sirīmā ceva yasavatī,<br>
ahesuṃ aggupaṭṭhikā.</p>
<p><a class='ref sc' id='sc24' href='#sc24'>SC 24</a><a class='ref ms' id='ms21Bu_434' href='#ms21Bu_434'>Ms 21Bu_434</a><a class='ref msdiv' id='msdiv24' href='#msdiv24'>Msdiv 24</a>Uccattanena so buddho,<br>
asītihatthamuggato;<br>
Obhāseti disā sabbā,<br>
indaketuva uggato.</p>
<p><a class='ref sc' id='sc25' href='#sc25'>SC 25</a><a class='ref ms' id='ms21Bu_435' href='#ms21Bu_435'>Ms 21Bu_435</a><a class='ref msdiv' id='msdiv25' href='#msdiv25'>Msdiv 25</a>Tassa sarīre nibbattā,<br>
pabhāmālā anuttarā;<br>
Divā vā yadi vā rattiṃ,<br>
samantā pharati yojanaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms21Bu_436' href='#ms21Bu_436'>Ms 21Bu_436</a><a class='ref msdiv' id='msdiv26' href='#msdiv26'>Msdiv 26</a>Saṭṭhivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='ref sc' id='sc27' href='#sc27'>SC 27</a><a class='ref ms' id='ms21Bu_437' href='#ms21Bu_437'>Ms 21Bu_437</a><a class='ref msdiv' id='msdiv27' href='#msdiv27'>Msdiv 27</a>Dassayitvā buddhabalaṃ,<br>
amataṃ loke pakāsayaṃ;<br>
Nibbāyi anupādāno,<br>
yathaggupādānasaṅkhayā.</p>
<p><a class='ref sc' id='sc28' href='#sc28'>SC 28</a><a class='ref ms' id='ms21Bu_438' href='#ms21Bu_438'>Ms 21Bu_438</a><a class='ref msdiv' id='msdiv28' href='#msdiv28'>Msdiv 28</a>So ca kāyo ratananibho,<br>
so ca dhammo asādiso;<br>
Sabbaṃ tamantarahitaṃ,<br>
nanu rittā sabbasaṅkhārā.</p>
<p><a class='ref sc' id='sc29' href='#sc29'>SC 29</a><a class='ref pts2ed' id='pts2ed1.37' href='#pts2ed1.37'>PTS 2nd ed. 1.37</a> <a class='ref ms' id='ms21Bu_439' href='#ms21Bu_439'>Ms 21Bu_439</a><a class='ref msdiv' id='msdiv29' href='#msdiv29'>Msdiv 29</a>Revato yasadharo buddho,<br>
Nibbuto so mahāpure;<br>
Dhātuvitthārikaṃ āsi,<br>
Tesu tesu padesato”ti. (432)</p>
</blockquote>
<p class='endsutta'><a class='ref sc' id='sc30' href='#sc30'>SC 30</a><a class='ref ms' id='ms21Bu_440' href='#ms21Bu_440'>Ms 21Bu_440</a>Revatassa bhagavato vaṃso pañcamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
