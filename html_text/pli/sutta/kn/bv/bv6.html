<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv6' lang='pli'>
<header>
<ul>
<li class='division'>Buddhavaṃsa</li>
</ul>
<h1>6. Sumanabuddhavaṃsa</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts2ed' id='pts2ed1.32' href='#pts2ed1.32'>PTS 2nd ed. 1.32</a> <a class='ref ms' id='ms21Bu_376' href='#ms21Bu_376'>Ms 21Bu_376</a><a class='ref msdiv' id='msdiv1' href='#msdiv1'>Msdiv 1</a>“Maṅgalassa aparena,<br>
sumano nāma nāyako;<br>
Sabbadhammehi asamo,<br>
sabbasattānamuttamo.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Bu_377' href='#ms21Bu_377'>Ms 21Bu_377</a><a class='ref msdiv' id='msdiv2' href='#msdiv2'>Msdiv 2</a>Tadā amatabheriṃ so,<br>
āhanī mekhale pure;<br>
Dhammasaṅkhasamāyuttaṃ,<br>
navaṅgaṃ jinasāsanaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Bu_378' href='#ms21Bu_378'>Ms 21Bu_378</a><a class='ref msdiv' id='msdiv3' href='#msdiv3'>Msdiv 3</a>Nijjinitvā kilese so,<br>
patvā sambodhimuttamaṃ;<br>
Māpesi nagaraṃ satthā,<br>
saddhammapuravaruttamaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Bu_379' href='#ms21Bu_379'>Ms 21Bu_379</a><a class='ref msdiv' id='msdiv4' href='#msdiv4'>Msdiv 4</a>Nirantaraṃ akuṭilaṃ,<br>
ujuṃ vipulavitthataṃ;<br>
Māpesi so mahāvīthiṃ,<br>
satipaṭṭhānavaruttamaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Bu_380' href='#ms21Bu_380'>Ms 21Bu_380</a><a class='ref msdiv' id='msdiv5' href='#msdiv5'>Msdiv 5</a>Phale cattāri sāmaññe,<br>
catasso paṭisambhidā;<br>
Chaḷabhiññāṭṭhasamāpattī,<br>
pasāresi tattha vīthiyaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Bu_381' href='#ms21Bu_381'>Ms 21Bu_381</a><a class='ref msdiv' id='msdiv6' href='#msdiv6'>Msdiv 6</a>Ye appamattā akhilā,<br>
hirivīriyehupāgatā;<br>
Te te ime guṇavare,<br>
ādiyanti yathā sukhaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Bu_382' href='#ms21Bu_382'>Ms 21Bu_382</a><a class='ref msdiv' id='msdiv7' href='#msdiv7'>Msdiv 7</a>Evametena yogena,<br>
uddharanto mahājanaṃ;<br>
Bodhesi paṭhamaṃ satthā,<br>
koṭisatasahassiyo.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Bu_383' href='#ms21Bu_383'>Ms 21Bu_383</a><a class='ref msdiv' id='msdiv8' href='#msdiv8'>Msdiv 8</a>Yamhi kāle mahāvīro,<br>
ovadī titthiye gaṇe;<br>
<span class='var' id='note47' title='koṭisatasahassāni (s2, s3, km) | koṭisatasahassānaṃ (mr)'>Koṭisahassābhisamiṃsu</span>,<br>
dutiye dhammadesane.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Bu_384' href='#ms21Bu_384'>Ms 21Bu_384</a><a class='ref msdiv' id='msdiv9' href='#msdiv9'>Msdiv 9</a>Yadā devā manussā ca,<br>
samaggā ekamānasā;<br>
Nirodhapañhaṃ pucchiṃsu,<br>
saṃsayañcāpi mānasaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Bu_385' href='#ms21Bu_385'>Ms 21Bu_385</a><a class='ref msdiv' id='msdiv10' href='#msdiv10'>Msdiv 10</a>Tadāpi dhammadesane,<br>
nirodhaparidīpane;<br>
Navutikoṭisahassānaṃ,<br>
tatiyābhisamayo ahu.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Bu_386' href='#ms21Bu_386'>Ms 21Bu_386</a><a class='ref msdiv' id='msdiv11' href='#msdiv11'>Msdiv 11</a>Sannipātā tayo āsuṃ,<br>
sumanassa mahesino;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='ref sc' id='sc12' href='#sc12'>SC 12</a><a class='ref pts1ed' id='pts1ed.24' href='#pts1ed.24'>PTS 1st ed. .24</a> <a class='ref ms' id='ms21Bu_387' href='#ms21Bu_387'>Ms 21Bu_387</a><a class='ref msdiv' id='msdiv12' href='#msdiv12'>Msdiv 12</a>Vassaṃvutthassa bhagavato,<br>
abhighuṭṭhe pavāraṇe;<br>
Koṭisatasahassehi,<br>
pavāresi tathāgato.</p>
<p><a class='ref sc' id='sc13' href='#sc13'>SC 13</a><a class='ref ms' id='ms21Bu_388' href='#ms21Bu_388'>Ms 21Bu_388</a><a class='ref msdiv' id='msdiv13' href='#msdiv13'>Msdiv 13</a>Tatoparaṃ sannipāte,<br>
vimale kañcanapabbate;<br>
Navutikoṭisahassānaṃ,<br>
dutiyo āsi samāgamo.</p>
<p><a class='ref sc' id='sc14' href='#sc14'>SC 14</a><a class='ref ms' id='ms21Bu_389' href='#ms21Bu_389'>Ms 21Bu_389</a><a class='ref msdiv' id='msdiv14' href='#msdiv14'>Msdiv 14</a>Yadā sakko devarājā,<br>
buddhadassanupāgami;<br>
Asītikoṭisahassānaṃ,<br>
tatiyo āsi samāgamo.</p>
<p><a class='ref sc' id='sc15' href='#sc15'>SC 15</a><a class='ref pts2ed' id='pts2ed1.33' href='#pts2ed1.33'>PTS 2nd ed. 1.33</a> <a class='ref ms' id='ms21Bu_390' href='#ms21Bu_390'>Ms 21Bu_390</a><a class='ref msdiv' id='msdiv15' href='#msdiv15'>Msdiv 15</a>Ahaṃ tena samayena,<br>
nāgarājā mahiddhiko;<br>
Atulo nāma nāmena,<br>
ussannakusalasañcayo.</p>
<p><a class='ref sc' id='sc16' href='#sc16'>SC 16</a><a class='ref ms' id='ms21Bu_391' href='#ms21Bu_391'>Ms 21Bu_391</a><a class='ref msdiv' id='msdiv16' href='#msdiv16'>Msdiv 16</a>Tadāhaṃ nāgabhavanā,<br>
nikkhamitvā sañātibhi;<br>
Nāgānaṃ dibbaturiyehi,<br>
sasaṃghaṃ jinamupaṭṭhahiṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms21Bu_392' href='#ms21Bu_392'>Ms 21Bu_392</a><a class='ref msdiv' id='msdiv17' href='#msdiv17'>Msdiv 17</a>Koṭisatasahassānaṃ,<br>
annapānena tappayiṃ;<br>
Paccekadussayugaṃ datvā,<br>
saraṇaṃ tamupāgamiṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms21Bu_393' href='#ms21Bu_393'>Ms 21Bu_393</a><a class='ref msdiv' id='msdiv18' href='#msdiv18'>Msdiv 18</a>Sopi maṃ buddho byākāsi,<br>
sumano lokanāyako;<br>
‘Aparimeyyito kappe,<br>
ayaṃ buddho bhavissati.</p>
<p><a class='ref sc' id='sc19' href='#sc19'>SC 19</a><a class='ref ms' id='ms21Bu_394' href='#ms21Bu_394'>Ms 21Bu_394</a><a class='ref msdiv' id='msdiv19' href='#msdiv19'>Msdiv 19</a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class='ref sc' id='sc20' href='#sc20'>SC 20</a><a class='ref ms' id='ms21Bu_395' href='#ms21Bu_395'>Ms 21Bu_395</a><a class='ref msdiv' id='msdiv20' href='#msdiv20'>Msdiv 20</a>Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='ref sc' id='sc21' href='#sc21'>SC 21</a><a class='ref ms' id='ms21Bu_396' href='#ms21Bu_396'>Ms 21Bu_396</a><a class='ref msdiv' id='msdiv21' href='#msdiv21'>Msdiv 21</a>Nagaraṃ <span class='var' id='note48' title='mekhalaṃ nāma nagaraṃ (bj, s2, s3, pts1-2)'>mekhalaṃ nāma</span>,<br>
sudatto nāma khattiyo;<br>
Sirimā nāma janikā,<br>
sumanassa mahesino.</p>
<p><a class='ref sc' id='sc22' href='#sc22'>SC 22</a><a class='ref ms' id='ms21Bu_397' href='#ms21Bu_397'>Ms 21Bu_397</a><a class='ref msdiv' id='msdiv22' href='#msdiv22'>Msdiv 22</a>Navavassasahassāni,<br>
agāraṃ ajjha so vasi;<br>
Cando sucando vaṭaṃso ca,<br>
tayo pāsādamuttamā.</p>
<p><a class='ref sc' id='sc23' href='#sc23'>SC 23</a><a class='ref ms' id='ms21Bu_398' href='#ms21Bu_398'>Ms 21Bu_398</a><a class='ref msdiv' id='msdiv23' href='#msdiv23'>Msdiv 23</a>Tesaṭṭhisatasahassāni,<br>
nāriyo samalaṅkatā;<br>
Vaṭaṃsikā nāma nārī,<br>
anūpamo nāma atrajo.</p>
<p><a class='ref sc' id='sc24' href='#sc24'>SC 24</a><a class='ref ms' id='ms21Bu_399' href='#ms21Bu_399'>Ms 21Bu_399</a><a class='ref msdiv' id='msdiv24' href='#msdiv24'>Msdiv 24</a>Nimitte caturo disvā,<br>
hatthiyānena nikkhami;<br>
Anūnadasamāsāni,<br>
padhānaṃ padahī jino.</p>
<p><a class='ref sc' id='sc25' href='#sc25'>SC 25</a><a class='ref ms' id='ms21Bu_400' href='#ms21Bu_400'>Ms 21Bu_400</a><a class='ref msdiv' id='msdiv25' href='#msdiv25'>Msdiv 25</a>Brahmunā yācito santo,<br>
sumano lokanāyako;<br>
Vatti cakkaṃ mahāvīro,<br>
mekhale puramuttame.</p>
<p><a class='ref sc' id='sc26' href='#sc26'>SC 26</a><a class='ref ms' id='ms21Bu_401' href='#ms21Bu_401'>Ms 21Bu_401</a><a class='ref msdiv' id='msdiv26' href='#msdiv26'>Msdiv 26</a>Saraṇo bhāvitatto ca,<br>
ahesuṃ aggasāvakā;<br>
Udeno nāmupaṭṭhāko,<br>
sumanassa mahesino.</p>
<p><a class='ref sc' id='sc27' href='#sc27'>SC 27</a><a class='ref ms' id='ms21Bu_402' href='#ms21Bu_402'>Ms 21Bu_402</a><a class='ref msdiv' id='msdiv27' href='#msdiv27'>Msdiv 27</a>Soṇā ca upasoṇā ca,<br>
ahesuṃ aggasāvikā;<br>
Sopi buddho amitayaso,<br>
nāgamūle abujjhatha.</p>
<p><a class='ref sc' id='sc28' href='#sc28'>SC 28</a><a class='ref ms' id='ms21Bu_403' href='#ms21Bu_403'>Ms 21Bu_403</a><a class='ref msdiv' id='msdiv28' href='#msdiv28'>Msdiv 28</a>Varuṇo ceva saraṇo ca,<br>
ahesuṃ aggupaṭṭhakā;<br>
Cālā ca upacālā ca,<br>
ahesuṃ aggupaṭṭhikā.</p>
<p><a class='ref sc' id='sc29' href='#sc29'>SC 29</a><a class='ref ms' id='ms21Bu_404' href='#ms21Bu_404'>Ms 21Bu_404</a><a class='ref msdiv' id='msdiv29' href='#msdiv29'>Msdiv 29</a><span class='var' id='note49' title='uccatarena (pts1, mr)'>Uccattanena</span> so buddho,<br>
navutihatthamuggato;<br>
Kañcanagghiyasaṅkāso,<br>
dasasahassī virocati.</p>
<p><a class='ref sc' id='sc30' href='#sc30'>SC 30</a><a class='ref pts2ed' id='pts2ed1.34' href='#pts2ed1.34'>PTS 2nd ed. 1.34</a> <a class='ref ms' id='ms21Bu_405' href='#ms21Bu_405'>Ms 21Bu_405</a><a class='ref msdiv' id='msdiv30' href='#msdiv30'>Msdiv 30</a>Navutivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='ref sc' id='sc31' href='#sc31'>SC 31</a><a class='ref pts1ed' id='pts1ed.25' href='#pts1ed.25'>PTS 1st ed. .25</a> <a class='ref ms' id='ms21Bu_406' href='#ms21Bu_406'>Ms 21Bu_406</a><a class='ref msdiv' id='msdiv31' href='#msdiv31'>Msdiv 31</a>Tāraṇīye tārayitvā,<br>
bodhanīye ca bodhayi;<br>
Parinibbāyi sambuddho,<br>
uḷurājāva atthami.</p>
<p><a class='ref sc' id='sc32' href='#sc32'>SC 32</a><a class='ref ms' id='ms21Bu_407' href='#ms21Bu_407'>Ms 21Bu_407</a><a class='ref msdiv' id='msdiv32' href='#msdiv32'>Msdiv 32</a>Te ca khīṇāsavā bhikkhū,<br>
so ca buddho asādiso;<br>
Atulappabhaṃ dassayitvā,<br>
nibbutā ye mahāyasā.</p>
<p><a class='ref sc' id='sc33' href='#sc33'>SC 33</a><a class='ref ms' id='ms21Bu_408' href='#ms21Bu_408'>Ms 21Bu_408</a><a class='ref msdiv' id='msdiv33' href='#msdiv33'>Msdiv 33</a>Tañca ñāṇaṃ atuliyaṃ,<br>
Tāni ca atulāni ratanāni;<br>
Sabbaṃ tamantarahitaṃ,<br>
Nanu rittā sabbasaṅkhārā.</p>
<p><a class='ref sc' id='sc34' href='#sc34'>SC 34</a><a class='ref ms' id='ms21Bu_409' href='#ms21Bu_409'>Ms 21Bu_409</a><a class='ref msdiv' id='msdiv34' href='#msdiv34'>Msdiv 34</a>Sumano yasadharo buddho,<br>
Aṅgārāmamhi nibbuto;<br>
Tattheva tassa jinathūpo,<br>
Catuyojanamuggato”ti. (403)</p>
</blockquote>
<p class='endsutta'><a class='ref sc' id='sc35' href='#sc35'>SC 35</a><a class='ref ms' id='ms21Bu_410' href='#ms21Bu_410'>Ms 21Bu_410</a>Sumanassa bhagavato vaṃso catuttho.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
