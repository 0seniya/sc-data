<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv11' lang='pli'>
<header>
<ul>
<li class='division'>Buddhavaṃsa</li>
</ul>
<h1>11. Nāradabuddhavaṃsa</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref pts1ed' id='pts1ed.33'>PTS 1st ed. .33</a> <a class='ref pts2ed' id='pts2ed1.47'>PTS 2nd ed. 1.47</a> <a class='ref ms' id='ms21Bu_532'>Ms 21Bu_532</a><a class='ref msdiv' id='msdiv1'>Msdiv 1</a>“Padumassa aparena,<br>
sambuddho dvipaduttamo;<br>
Nārado nāma nāmena,<br>
asamo appaṭipuggalo.</p>
<p><a class='ref sc' id='sc2'>SC 2</a><a class='ref ms' id='ms21Bu_533'>Ms 21Bu_533</a><a class='ref msdiv' id='msdiv2'>Msdiv 2</a>So buddho cakkavattissa,<br>
jeṭṭho dayitaoraso;<br>
Āmukkamālābharaṇo,<br>
uyyānaṃ upasaṅkami.</p>
<p><a class='ref sc' id='sc3'>SC 3</a><a class='ref ms' id='ms21Bu_534'>Ms 21Bu_534</a><a class='ref msdiv' id='msdiv3'>Msdiv 3</a>Tatthāsi rukkho yasavipulo,<br>
Abhirūpo brahā suci;<br>
Tamajjhapatvā upanisīdi,<br>
Mahāsoṇassa heṭṭhato.</p>
<p><a class='ref sc' id='sc4'>SC 4</a><a class='ref ms' id='ms21Bu_535'>Ms 21Bu_535</a><a class='ref msdiv' id='msdiv4'>Msdiv 4</a>Tattha ñāṇavaruppajji,<br>
anantaṃ vajirūpamaṃ;<br>
Tena vicini saṅkhāre,<br>
<span class='var' id='note63' title='... kujjataṃ (s2, s3, km)'>ukkujjamavakujjakaṃ</span>.</p>
<p><a class='ref sc' id='sc5'>SC 5</a><a class='ref ms' id='ms21Bu_536'>Ms 21Bu_536</a><a class='ref msdiv' id='msdiv5'>Msdiv 5</a>Tattha sabbakilesāni,<br>
asesamabhivāhayi;<br>
Pāpuṇī kevalaṃ bodhiṃ,<br>
buddhañāṇe ca cuddasa.</p>
<p><a class='ref sc' id='sc6'>SC 6</a><a class='ref ms' id='ms21Bu_537'>Ms 21Bu_537</a><a class='ref msdiv' id='msdiv6'>Msdiv 6</a>Pāpuṇitvāna sambodhiṃ,<br>
dhammacakkaṃ pavattayi;<br>
Koṭisatasahassānaṃ,<br>
paṭhamābhisamayo ahu.</p>
<p><a class='ref sc' id='sc7'>SC 7</a><a class='ref ms' id='ms21Bu_538'>Ms 21Bu_538</a><a class='ref msdiv' id='msdiv7'>Msdiv 7</a>Mahādoṇaṃ nāgarājaṃ,<br>
vinayanto mahāmuni;<br>
Pāṭiheraṃ tadākāsi,<br>
dassayanto sadevake.</p>
<p><a class='ref sc' id='sc8'>SC 8</a><a class='ref ms' id='ms21Bu_539'>Ms 21Bu_539</a><a class='ref msdiv' id='msdiv8'>Msdiv 8</a>Tadā devamanussānaṃ,<br>
tamhi dhammappakāsane;<br>
Navutikoṭisahassāni,<br>
tariṃsu sabbasaṃsayaṃ.</p>
<p><a class='ref sc' id='sc9'>SC 9</a><a class='ref ms' id='ms21Bu_540'>Ms 21Bu_540</a><a class='ref msdiv' id='msdiv9'>Msdiv 9</a>Yamhi kāle mahāvīro,<br>
ovadī sakamatrajaṃ;<br>
Asītikoṭisahassānaṃ,<br>
tatiyābhisamayo ahu.</p>
<p><a class='ref sc' id='sc10'>SC 10</a><a class='ref ms' id='ms21Bu_541'>Ms 21Bu_541</a><a class='ref msdiv' id='msdiv10'>Msdiv 10</a>Sannipātā tayo āsuṃ,<br>
nāradassa mahesino;<br>
Koṭisatasahassānaṃ,<br>
paṭhamo āsi samāgamo.</p>
<p><a class='ref sc' id='sc11'>SC 11</a><a class='ref ms' id='ms21Bu_542'>Ms 21Bu_542</a><a class='ref msdiv' id='msdiv11'>Msdiv 11</a>Yadā buddho buddhaguṇaṃ,<br>
sanidānaṃ pakāsayi;<br>
Navutikoṭisahassāni,<br>
samiṃsu vimalā tadā.</p>
<p><a class='ref sc' id='sc12'>SC 12</a><a class='ref ms' id='ms21Bu_543'>Ms 21Bu_543</a><a class='ref msdiv' id='msdiv12'>Msdiv 12</a>Yadā verocano nāgo,<br>
dānaṃ dadāti satthuno;<br>
Tadā samiṃsu jinaputtā,<br>
asītisatasahassiyo.</p>
<p><a class='ref sc' id='sc13'>SC 13</a><a class='ref ms' id='ms21Bu_544'>Ms 21Bu_544</a><a class='ref msdiv' id='msdiv13'>Msdiv 13</a>Ahaṃ tena samayena,<br>
jaṭilo uggatāpano;<br>
Antalikkhacaro āsiṃ,<br>
pañcābhiññāsu pāragū.</p>
<p><a class='ref sc' id='sc14'>SC 14</a><a class='ref ms' id='ms21Bu_545'>Ms 21Bu_545</a><a class='ref msdiv' id='msdiv14'>Msdiv 14</a>Tadāpāhaṃ asamasamaṃ,<br>
sasaṃghaṃ saparijjanaṃ;<br>
Annapānena tappetvā,<br>
candanenābhipūjayiṃ.</p>
<p><a class='ref sc' id='sc15'>SC 15</a><a class='ref pts2ed' id='pts2ed1.48'>PTS 2nd ed. 1.48</a> <a class='ref ms' id='ms21Bu_546'>Ms 21Bu_546</a><a class='ref msdiv' id='msdiv15'>Msdiv 15</a>Sopi maṃ tadā byākāsi,<br>
nārado lokanāyako;<br>
‘Aparimeyyito kappe,<br>
ayaṃ buddho bhavissati.</p>
<p><a class='ref sc' id='sc16'>SC 16</a><a class='ref ms' id='ms21Bu_547'>Ms 21Bu_547</a><a class='ref msdiv' id='msdiv16'>Msdiv 16</a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class='ref sc' id='sc17'>SC 17</a><a class='ref pts1ed' id='pts1ed.34'>PTS 1st ed. .34</a> <a class='ref ms' id='ms21Bu_548'>Ms 21Bu_548</a><a class='ref msdiv' id='msdiv17'>Msdiv 17</a>Tassāpi vacanaṃ sutvā,<br>
bhiyyo hāsetva mānasaṃ;<br>
Adhiṭṭhahiṃ vataṃ uggaṃ,<br>
dasapāramipūriyā.</p>
<p><a class='ref sc' id='sc18'>SC 18</a><a class='ref ms' id='ms21Bu_549'>Ms 21Bu_549</a><a class='ref msdiv' id='msdiv18'>Msdiv 18</a>Nagaraṃ dhaññavatī nāma,<br>
sudevo nāma khattiyo;<br>
Anomā nāma janikā,<br>
nāradassa mahesino.</p>
<p><a class='ref sc' id='sc19'>SC 19</a><a class='ref ms' id='ms21Bu_550'>Ms 21Bu_550</a><a class='ref msdiv' id='msdiv19'>Msdiv 19</a>Navavassasahassāni,<br>
agāraṃ ajjha so vasi;<br>
Jito vijitābhirāmo,<br>
tayo pāsādamuttamā.</p>
<p><a class='ref sc' id='sc20'>SC 20</a><a class='ref ms' id='ms21Bu_551'>Ms 21Bu_551</a><a class='ref msdiv' id='msdiv20'>Msdiv 20</a>Ticattārīsasahassāni,<br>
nāriyo samalaṅkatā;<br>
Vijitasenā nāma nārī,<br>
nanduttaro nāma atrajo.</p>
<p><a class='ref sc' id='sc21'>SC 21</a><a class='ref ms' id='ms21Bu_552'>Ms 21Bu_552</a><a class='ref msdiv' id='msdiv21'>Msdiv 21</a>Nimitte caturo disvā,<br>
Padasā gamanena nikkhami;<br>
Sattāhaṃ padhānacāraṃ,<br>
Acarī <span class='var' id='note64' title='lokanāyako (bj, pts1-2, mr)'>purisuttamo</span>.</p>
<p><a class='ref sc' id='sc22'>SC 22</a><a class='ref ms' id='ms21Bu_553'>Ms 21Bu_553</a><a class='ref msdiv' id='msdiv22'>Msdiv 22</a>Brahmunā yācito santo,<br>
nārado lokanāyako;<br>
Vatti cakkaṃ mahāvīro,<br>
dhanañcuyyānamuttame.</p>
<p><a class='ref sc' id='sc23'>SC 23</a><a class='ref ms' id='ms21Bu_554'>Ms 21Bu_554</a><a class='ref msdiv' id='msdiv23'>Msdiv 23</a>Bhaddasālo jitamitto,<br>
ahesuṃ aggasāvakā;<br>
Vāseṭṭho nāmupaṭṭhāko,<br>
nāradassa mahesino.</p>
<p><a class='ref sc' id='sc24'>SC 24</a><a class='ref ms' id='ms21Bu_555'>Ms 21Bu_555</a><a class='ref msdiv' id='msdiv24'>Msdiv 24</a>Uttarā phaggunī ceva,<br>
ahesuṃ aggasāvikā;<br>
Bodhi tassa bhagavato,<br>
mahāsoṇoti vuccati.</p>
<p><a class='ref sc' id='sc25'>SC 25</a><a class='ref ms' id='ms21Bu_556'>Ms 21Bu_556</a><a class='ref msdiv' id='msdiv25'>Msdiv 25</a>Uggarindo vasabho ca,<br>
ahesuṃ aggupaṭṭhakā;<br>
Indāvarī ca <span class='var' id='note65' title='undī (bj) | gaṇḍī (s2, s3, km) | caṇdī (pts1-2)'>vaṇḍī</span> ca,<br>
ahesuṃ aggupaṭṭhikā.</p>
<p><a class='ref sc' id='sc26'>SC 26</a><a class='ref ms' id='ms21Bu_557'>Ms 21Bu_557</a><a class='ref msdiv' id='msdiv26'>Msdiv 26</a>Aṭṭhāsītiratanāni,<br>
accuggato mahāmuni;<br>
Kañcanagghiyasaṅkāso,<br>
dasasahassī virocati.</p>
<p><a class='ref sc' id='sc27'>SC 27</a><a class='ref ms' id='ms21Bu_558'>Ms 21Bu_558</a><a class='ref msdiv' id='msdiv27'>Msdiv 27</a>Tassa byāmappabhā kāyā,<br>
niddhāvati disodisaṃ;<br>
Nirantaraṃ divārattiṃ,<br>
yojanaṃ pharate sadā.</p>
<p><a class='ref sc' id='sc28'>SC 28</a><a class='ref ms' id='ms21Bu_559'>Ms 21Bu_559</a><a class='ref msdiv' id='msdiv28'>Msdiv 28</a>Na keci tena samayena,<br>
samantā yojane janā;<br>
Ukkāpadīpe ujjālenti,<br>
buddharaṃsīhi otthaṭā.</p>
<p><a class='ref sc' id='sc29'>SC 29</a><a class='ref ms' id='ms21Bu_560'>Ms 21Bu_560</a><a class='ref msdiv' id='msdiv29'>Msdiv 29</a>Navutivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='ref sc' id='sc30'>SC 30</a><a class='ref pts2ed' id='pts2ed1.49'>PTS 2nd ed. 1.49</a> <a class='ref ms' id='ms21Bu_561'>Ms 21Bu_561</a><a class='ref msdiv' id='msdiv30'>Msdiv 30</a>Yathā uḷūhi gaganaṃ,<br>
vicittaṃ upasobhati;<br>
Tatheva sāsanaṃ tassa,<br>
arahantehi sobhati.</p>
<p><a class='ref sc' id='sc31'>SC 31</a><a class='ref ms' id='ms21Bu_562'>Ms 21Bu_562</a><a class='ref msdiv' id='msdiv31'>Msdiv 31</a>Saṃsārasotaṃ taraṇāya,<br>
sesake paṭipannake;<br>
Dhammasetuṃ daḷhaṃ katvā,<br>
nibbuto so narāsabho.</p>
<p><a class='ref sc' id='sc32'>SC 32</a><a class='ref ms' id='ms21Bu_563'>Ms 21Bu_563</a><a class='ref msdiv' id='msdiv32'>Msdiv 32</a>Sopi buddho asamasamo,<br>
Tepi khīṇāsavā atulatejā;<br>
Sabbaṃ tamantarahitaṃ,<br>
Nanu rittā sabbasaṅkhārā.</p>
<p><a class='ref sc' id='sc33'>SC 33</a><a class='ref ms' id='ms21Bu_564'>Ms 21Bu_564</a><a class='ref msdiv' id='msdiv33'>Msdiv 33</a>Nārado jinavasabho,<br>
Nibbuto sudassane pure;<br>
Tatthevassa thūpavaro,<br>
Catuyojanamuggato”ti. (553)</p>
</blockquote>
<p class='endsutta'><a class='ref sc' id='sc34'>SC 34</a><a class='ref ms' id='ms21Bu_565'>Ms 21Bu_565</a>Nāradassa bhagavato vaṃso navamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
