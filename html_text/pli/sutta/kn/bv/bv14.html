<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv14' lang='pli'>
<header>
<ul>
<li class='division'>Buddhavaṃsa</li>
</ul>
<h1>14. Sujātabuddhavaṃsa</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts1ed' id='pts1ed.39' href='#pts1ed.39'>PTS 1st ed. .39</a> <a class='ref pts2ed' id='pts2ed1.56' href='#pts2ed1.56'>PTS 2nd ed. 1.56</a> <a class='ref ms' id='ms21Bu_630' href='#ms21Bu_630'>Ms 21Bu_630</a><a class='ref msdiv' id='msdiv1' href='#msdiv1'>Msdiv 1</a>“Tattheva maṇḍakappamhi,<br>
sujāto nāma nāyako;<br>
Sīhahanusabhakkhandho,<br>
appameyyo durāsado.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Bu_631' href='#ms21Bu_631'>Ms 21Bu_631</a><a class='ref msdiv' id='msdiv2' href='#msdiv2'>Msdiv 2</a>Candova vimalo suddho,<br>
sataraṃsīva patāpavā;<br>
Evaṃ sobhati sambuddho,<br>
jalanto siriyā sadā.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Bu_632' href='#ms21Bu_632'>Ms 21Bu_632</a><a class='ref msdiv' id='msdiv3' href='#msdiv3'>Msdiv 3</a>Pāpuṇitvāna sambuddho,<br>
kevalaṃ bodhimuttamaṃ;<br>
Sumaṅgalamhi nagare,<br>
dhammacakkaṃ pavattayi.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Bu_633' href='#ms21Bu_633'>Ms 21Bu_633</a><a class='ref msdiv' id='msdiv4' href='#msdiv4'>Msdiv 4</a><span class='var' id='note72' title='desento (s2, s3, km)'>Desente</span> pavaraṃ dhammaṃ,<br>
Sujāte <span class='var' id='note73' title='sujāto lokanāyako (s2, s3, km)'>lokanāyake</span>;<br>
Asītikoṭī abhisamiṃsu,<br>
Paṭhame dhammadesane.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Bu_634' href='#ms21Bu_634'>Ms 21Bu_634</a><a class='ref msdiv' id='msdiv5' href='#msdiv5'>Msdiv 5</a>Yadā sujāto amitayaso,<br>
Deve vassaṃ upāgami;<br>
<span class='var' id='note74' title='sattatiṃsasahassānaṃ (bj, pts1-2) | sattattiṃsasatasahassānaṃ (s2, s3)'>Sattatiṃsasatasahassānaṃ</span>,<br>
Dutiyābhisamayo ahu.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Bu_635' href='#ms21Bu_635'>Ms 21Bu_635</a><a class='ref msdiv' id='msdiv6' href='#msdiv6'>Msdiv 6</a>Yadā sujāto asamasamo,<br>
Upagacchi pitusantikaṃ;<br>
Saṭṭhisatasahassānaṃ,<br>
Tatiyābhisamayo ahu.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Bu_636' href='#ms21Bu_636'>Ms 21Bu_636</a><a class='ref msdiv' id='msdiv7' href='#msdiv7'>Msdiv 7</a>Sannipātā tayo āsuṃ,<br>
sujātassa mahesino;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Bu_637' href='#ms21Bu_637'>Ms 21Bu_637</a><a class='ref msdiv' id='msdiv8' href='#msdiv8'>Msdiv 8</a>Abhiññābalappattānaṃ,<br>
appattānaṃ bhavābhave;<br>
Saṭṭhisatasahassāni,<br>
paṭhamaṃ sannipatiṃsu te.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Bu_638' href='#ms21Bu_638'>Ms 21Bu_638</a><a class='ref msdiv' id='msdiv9' href='#msdiv9'>Msdiv 9</a>Punāparaṃ sannipāte,<br>
tidivorohaṇe jine;<br>
Paññāsasatasahassānaṃ,<br>
dutiyo āsi samāgamo.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Bu_639' href='#ms21Bu_639'>Ms 21Bu_639</a><a class='ref msdiv' id='msdiv10' href='#msdiv10'>Msdiv 10</a>Upasaṅkamanto narāsabhaṃ,<br>
Tassa yo aggasāvako;<br>
Catūhi satasahassehi,<br>
Sambuddhaṃ upasaṅkami.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Bu_640' href='#ms21Bu_640'>Ms 21Bu_640</a><a class='ref msdiv' id='msdiv11' href='#msdiv11'>Msdiv 11</a>Ahaṃ tena samayena,<br>
catudīpamhi issaro;<br>
Antalikkhacaro āsiṃ,<br>
cakkavattī mahabbalo.</p>
<p><a class='ref sc' id='sc12' href='#sc12'>SC 12</a><a class='ref ms' id='ms21Bu_641' href='#ms21Bu_641'>Ms 21Bu_641</a><a class='ref msdiv' id='msdiv12' href='#msdiv12'>Msdiv 12</a>Loke acchariyaṃ disvā,<br>
abbhutaṃ lomahaṃsanaṃ;<br>
Upagantvāna vandiṃ so,<br>
sujātaṃ lokanāyakaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms21Bu_642' href='#ms21Bu_642'>Ms 21Bu_642</a><a class='ref msdiv' id='msdiv13' href='#msdiv13'>Msdiv 13</a>Catudīpe mahārajjaṃ,<br>
ratane satta uttame;<br>
Buddhe niyyādayitvāna,<br>
pabbajiṃ tassa santike.</p>
<p><a class='ref sc' id='sc14' href='#sc14'>SC 14</a><a class='ref ms' id='ms21Bu_643' href='#ms21Bu_643'>Ms 21Bu_643</a><a class='ref msdiv' id='msdiv14' href='#msdiv14'>Msdiv 14</a>Ārāmikā janapade,<br>
uṭṭhānaṃ paṭipiṇḍiya;<br>
Upanenti bhikkhusaṃghassa,<br>
paccayaṃ sayanāsanaṃ.</p>
<p><a class='ref sc' id='sc15' href='#sc15'>SC 15</a><a class='ref pts2ed' id='pts2ed1.57' href='#pts2ed1.57'>PTS 2nd ed. 1.57</a> <a class='ref ms' id='ms21Bu_644' href='#ms21Bu_644'>Ms 21Bu_644</a><a class='ref msdiv' id='msdiv15' href='#msdiv15'>Msdiv 15</a>Sopi maṃ <span class='var' id='note75' title='tadā (s2, s3, km)'>buddho</span> byākāsi,<br>
dasasahassimhi issaro;<br>
‘Tiṃsakappasahassamhi,<br>
ayaṃ buddho bhavissati.</p>
<p><a class='ref sc' id='sc16' href='#sc16'>SC 16</a><a class='ref pts1ed' id='pts1ed.40' href='#pts1ed.40'>PTS 1st ed. .40</a> <a class='ref ms' id='ms21Bu_645' href='#ms21Bu_645'>Ms 21Bu_645</a><a class='ref msdiv' id='msdiv16' href='#msdiv16'>Msdiv 16</a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class='ref sc' id='sc17' href='#sc17'>SC 17</a><a class='ref ms' id='ms21Bu_646' href='#ms21Bu_646'>Ms 21Bu_646</a><a class='ref msdiv' id='msdiv17' href='#msdiv17'>Msdiv 17</a>Tassāpi vacanaṃ sutvā,<br>
bhiyyo hāsaṃ janesahaṃ;<br>
Adhiṭṭhahiṃ vataṃ uggaṃ,<br>
dasapāramipūriyā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms21Bu_647' href='#ms21Bu_647'>Ms 21Bu_647</a><a class='ref msdiv' id='msdiv18' href='#msdiv18'>Msdiv 18</a>Suttantaṃ vinayañcāpi,<br>
navaṅgaṃ satthusāsanaṃ;<br>
Sabbaṃ pariyāpuṇitvāna,<br>
sobhayiṃ jinasāsanaṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms21Bu_648' href='#ms21Bu_648'>Ms 21Bu_648</a><a class='ref msdiv' id='msdiv19' href='#msdiv19'>Msdiv 19</a>Tatthappamatto viharanto,<br>
brahmaṃ bhāvetva bhāvanaṃ;<br>
Abhiññāpāramiṃ gantvā,<br>
brahmalokamagañchahaṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms21Bu_649' href='#ms21Bu_649'>Ms 21Bu_649</a><a class='ref msdiv' id='msdiv20' href='#msdiv20'>Msdiv 20</a>Sumaṅgalaṃ nāma nagaraṃ,<br>
uggato nāma khattiyo;<br>
Mātā pabhāvatī nāma,<br>
sujātassa mahesino.</p>
<p><a class='ref sc' id='sc21' href='#sc21'>SC 21</a><a class='ref ms' id='ms21Bu_650' href='#ms21Bu_650'>Ms 21Bu_650</a><a class='ref msdiv' id='msdiv21' href='#msdiv21'>Msdiv 21</a>Navavassasahassāni,<br>
agāraṃ ajjha so vasi;<br>
Sirī upasirī nando,<br>
tayo pāsādamuttamā.</p>
<p><a class='ref sc' id='sc22' href='#sc22'>SC 22</a><a class='ref ms' id='ms21Bu_651' href='#ms21Bu_651'>Ms 21Bu_651</a><a class='ref msdiv' id='msdiv22' href='#msdiv22'>Msdiv 22</a>Tevīsatisahassāni,<br>
nāriyo samalaṅkatā;<br>
Sirinandā nāma nārī,<br>
upaseno nāma atrajo.</p>
<p><a class='ref sc' id='sc23' href='#sc23'>SC 23</a><a class='ref ms' id='ms21Bu_652' href='#ms21Bu_652'>Ms 21Bu_652</a><a class='ref msdiv' id='msdiv23' href='#msdiv23'>Msdiv 23</a>Nimitte caturo disvā,<br>
assayānena nikkhami;<br>
Anūnanavamāsāni,<br>
padhānaṃ padahī jino.</p>
<p><a class='ref sc' id='sc24' href='#sc24'>SC 24</a><a class='ref ms' id='ms21Bu_653' href='#ms21Bu_653'>Ms 21Bu_653</a><a class='ref msdiv' id='msdiv24' href='#msdiv24'>Msdiv 24</a>Brahmunā yācito santo,<br>
sujāto lokanāyako;<br>
Vatti cakkaṃ mahāvīro,<br>
sumaṅgaluyyānamuttame.</p>
<p><a class='ref sc' id='sc25' href='#sc25'>SC 25</a><a class='ref ms' id='ms21Bu_654' href='#ms21Bu_654'>Ms 21Bu_654</a><a class='ref msdiv' id='msdiv25' href='#msdiv25'>Msdiv 25</a><span class='var' id='note76' title='sudassano ca devo ca (bj)'>Sudassano sudevo ca</span>,<br>
ahesuṃ aggasāvakā;<br>
Nārado nāmupaṭṭhāko,<br>
sujātassa mahesino.</p>
<p><a class='ref sc' id='sc26' href='#sc26'>SC 26</a><a class='ref ms' id='ms21Bu_655' href='#ms21Bu_655'>Ms 21Bu_655</a><a class='ref msdiv' id='msdiv26' href='#msdiv26'>Msdiv 26</a>Nāgā ca nāgasamālā ca,<br>
ahesuṃ aggasāvikā;<br>
Bodhi tassa bhagavato,<br>
mahāveḷūti vuccati.</p>
<p><a class='ref sc' id='sc27' href='#sc27'>SC 27</a><a class='ref ms' id='ms21Bu_656' href='#ms21Bu_656'>Ms 21Bu_656</a><a class='ref msdiv' id='msdiv27' href='#msdiv27'>Msdiv 27</a>So ca rukkho <span class='var' id='note77' title='ghanaruciro (bj, pts2, mr)'>ghanakkhandho</span>,<br>
Acchiddo hoti pattiko;<br>
Uju vaṃso brahā hoti,<br>
Dassanīyo manoramo.</p>
<p><a class='ref sc' id='sc28' href='#sc28'>SC 28</a><a class='ref ms' id='ms21Bu_657' href='#ms21Bu_657'>Ms 21Bu_657</a><a class='ref msdiv' id='msdiv28' href='#msdiv28'>Msdiv 28</a>Ekakkhandho pavaḍḍhitvā,<br>
tato sākhā pabhijjati;<br>
Yathā subaddho morahattho,<br>
evaṃ sobhati so dumo.</p>
<p><a class='ref sc' id='sc29' href='#sc29'>SC 29</a><a class='ref ms' id='ms21Bu_658' href='#ms21Bu_658'>Ms 21Bu_658</a><a class='ref msdiv' id='msdiv29' href='#msdiv29'>Msdiv 29</a>Na tassa kaṇṭakā honti,<br>
nāpi chiddaṃ mahā ahu;<br>
Vitthiṇṇasākho aviralo,<br>
sandacchāyo manoramo.</p>
<p><a class='ref sc' id='sc30' href='#sc30'>SC 30</a><a class='ref pts2ed' id='pts2ed1.58' href='#pts2ed1.58'>PTS 2nd ed. 1.58</a> <a class='ref ms' id='ms21Bu_659' href='#ms21Bu_659'>Ms 21Bu_659</a><a class='ref msdiv' id='msdiv30' href='#msdiv30'>Msdiv 30</a>Sudatto ceva citto ca,<br>
ahesuṃ aggupaṭṭhakā;<br>
Subhaddā ca padumā ca,<br>
ahesuṃ aggupaṭṭhikā.</p>
<p><a class='ref sc' id='sc31' href='#sc31'>SC 31</a><a class='ref ms' id='ms21Bu_660' href='#ms21Bu_660'>Ms 21Bu_660</a><a class='ref msdiv' id='msdiv31' href='#msdiv31'>Msdiv 31</a>Paññāsaratano āsi,<br>
uccattanena so jino;<br>
Sabbākāravarūpeto,<br>
sabbaguṇamupāgato.</p>
<p><a class='ref sc' id='sc32' href='#sc32'>SC 32</a><a class='ref ms' id='ms21Bu_661' href='#ms21Bu_661'>Ms 21Bu_661</a><a class='ref msdiv' id='msdiv32' href='#msdiv32'>Msdiv 32</a>Tassa pabhā asamasamā,<br>
niddhāvati samantato;<br>
Appamāṇo atuliyo,<br>
opammehi anūpamo.</p>
<p><a class='ref sc' id='sc33' href='#sc33'>SC 33</a><a class='ref ms' id='ms21Bu_662' href='#ms21Bu_662'>Ms 21Bu_662</a><a class='ref msdiv' id='msdiv33' href='#msdiv33'>Msdiv 33</a>Navutivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='ref sc' id='sc34' href='#sc34'>SC 34</a><a class='ref ms' id='ms21Bu_663' href='#ms21Bu_663'>Ms 21Bu_663</a><a class='ref msdiv' id='msdiv34' href='#msdiv34'>Msdiv 34</a>Yathāpi sāgare ūmī,<br>
gagane tārakā yathā;<br>
Evaṃ tadā pāvacanaṃ,<br>
arahantehi <span class='var' id='note78' title='cittakaṃ (s2, s3, km) | vicitaṃ (pts1)'>cittitaṃ</span>.</p>
<p><a class='ref sc' id='sc35' href='#sc35'>SC 35</a><a class='ref pts1ed' id='pts1ed.41' href='#pts1ed.41'>PTS 1st ed. .41</a> <a class='ref ms' id='ms21Bu_664' href='#ms21Bu_664'>Ms 21Bu_664</a><a class='ref msdiv' id='msdiv35' href='#msdiv35'>Msdiv 35</a>So ca buddho asamasamo,<br>
Guṇāni ca tāni atuliyāni;<br>
Sabbaṃ tamantarahitaṃ,<br>
Nanu rittā sabbasaṅkhārā.</p>
<p><a class='ref sc' id='sc36' href='#sc36'>SC 36</a><a class='ref ms' id='ms21Bu_665' href='#ms21Bu_665'>Ms 21Bu_665</a><a class='ref msdiv' id='msdiv36' href='#msdiv36'>Msdiv 36</a>Sujāto jinavaro buddho,<br>
Silārāmamhi nibbuto;<br>
<span class='var' id='note79' title='tattheva cetiyo satthu (s2, s3, km)'>Tattheva tassa cetiyo</span>,<br>
Tīṇigāvutamuggato”ti. (651)</p>
</blockquote>
<p class='endsutta'><a class='ref sc' id='sc37' href='#sc37'>SC 37</a><a class='ref ms' id='ms21Bu_666' href='#ms21Bu_666'>Ms 21Bu_666</a>Sujātassa bhagavato vaṃso dvādasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
