<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv16' lang='pli'>
<header>
<ul>
<li class='division'>Buddhavaṃsa</li>
</ul>
<h1><span class='var' id='note84' title='atthadassibuddhavaṃso (s2, s3, pts1-2)' href='#note84' title='atthadassibuddhavaṃso (s2, s3, pts1-2)'>16 Atthadassībuddhavaṃsa</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts1ed' id='pts1ed.43' href='#pts1ed.43'>PTS 1st ed. .43</a> <a class='ref pts2ed' id='pts2ed1.62' href='#pts2ed1.62'>PTS 2nd ed. 1.62</a> <a class='ref ms' id='ms21Bu_695' href='#ms21Bu_695'>Ms 21Bu_695</a><a class='ref msdiv' id='msdiv1' href='#msdiv1'>Msdiv 1</a>“Tattheva maṇḍakappamhi,<br>
atthadassī mahāyaso;<br>
Mahātamaṃ nihantvāna,<br>
patto sambodhimuttamaṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Bu_696' href='#ms21Bu_696'>Ms 21Bu_696</a><a class='ref msdiv' id='msdiv2' href='#msdiv2'>Msdiv 2</a>Brahmunā yācito santo,<br>
dhammacakkaṃ pavattayi;<br>
Amatena tappayī lokaṃ,<br>
dasasahassisadevakaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Bu_697' href='#ms21Bu_697'>Ms 21Bu_697</a><a class='ref msdiv' id='msdiv3' href='#msdiv3'>Msdiv 3</a>Tassāpi lokanāthassa,<br>
Ahesuṃ abhisamayā tayo;<br>
Koṭisatasahassānaṃ,<br>
Paṭhamābhisamayo ahu.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Bu_698' href='#ms21Bu_698'>Ms 21Bu_698</a><a class='ref msdiv' id='msdiv4' href='#msdiv4'>Msdiv 4</a>Yadā buddho atthadassī,<br>
carate devacārikaṃ;<br>
Koṭisatasahassānaṃ,<br>
dutiyābhisamayo ahu.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Bu_699' href='#ms21Bu_699'>Ms 21Bu_699</a><a class='ref msdiv' id='msdiv5' href='#msdiv5'>Msdiv 5</a>Punāparaṃ yadā buddho,<br>
desesi pitusantike;<br>
Koṭisatasahassānaṃ,<br>
tatiyābhisamayo ahu.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Bu_700' href='#ms21Bu_700'>Ms 21Bu_700</a><a class='ref msdiv' id='msdiv6' href='#msdiv6'>Msdiv 6</a>Sannipātā tayo āsuṃ,<br>
tassāpi ca mahesino;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Bu_701' href='#ms21Bu_701'>Ms 21Bu_701</a><a class='ref msdiv' id='msdiv7' href='#msdiv7'>Msdiv 7</a>Aṭṭhanavutisahassānaṃ,<br>
paṭhamo āsi samāgamo;<br>
Aṭṭhāsītisahassānaṃ,<br>
dutiyo āsi samāgamo.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Bu_702' href='#ms21Bu_702'>Ms 21Bu_702</a><a class='ref msdiv' id='msdiv8' href='#msdiv8'>Msdiv 8</a>Aṭṭhasattatisatasahassānaṃ,<br>
Tatiyo āsi samāgamo;<br>
Anupādā vimuttānaṃ,<br>
Vimalānaṃ mahesinaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Bu_703' href='#ms21Bu_703'>Ms 21Bu_703</a><a class='ref msdiv' id='msdiv9' href='#msdiv9'>Msdiv 9</a>Ahaṃ tena samayena,<br>
jaṭilo uggatāpano;<br>
Susīmo nāma nāmena,<br>
mahiyā seṭṭhasammato.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Bu_704' href='#ms21Bu_704'>Ms 21Bu_704</a><a class='ref msdiv' id='msdiv10' href='#msdiv10'>Msdiv 10</a>Dibbaṃ mandāravaṃ pupphaṃ,<br>
padumaṃ pārichattakaṃ;<br>
Devalokāharitvāna,<br>
sambuddhamabhipūjayiṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Bu_705' href='#ms21Bu_705'>Ms 21Bu_705</a><a class='ref msdiv' id='msdiv11' href='#msdiv11'>Msdiv 11</a>Sopi maṃ buddho byākāsi,<br>
atthadassī mahāmuni;<br>
‘Aṭṭhārase kappasate,<br>
ayaṃ buddho bhavissati.</p>
<p><a class='ref sc' id='sc12' href='#sc12'>SC 12</a><a class='ref ms' id='ms21Bu_706' href='#ms21Bu_706'>Ms 21Bu_706</a><a class='ref msdiv' id='msdiv12' href='#msdiv12'>Msdiv 12</a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class='ref sc' id='sc13' href='#sc13'>SC 13</a><a class='ref ms' id='ms21Bu_707' href='#ms21Bu_707'>Ms 21Bu_707</a><a class='ref msdiv' id='msdiv13' href='#msdiv13'>Msdiv 13</a>Tassāpi vacanaṃ sutvā,<br>
<span class='var' id='note85' title='tuṭṭho (s2, s3, km)' href='#note85' title='tuṭṭho (s2, s3, km)'>haṭṭho</span> saṃviggamānaso;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='ref sc' id='sc14' href='#sc14'>SC 14</a><a class='ref ms' id='ms21Bu_708' href='#ms21Bu_708'>Ms 21Bu_708</a><a class='ref msdiv' id='msdiv14' href='#msdiv14'>Msdiv 14</a>Sobhanaṃ nāma nagaraṃ,<br>
sāgaro nāma khattiyo;<br>
Sudassanā nāma janikā,<br>
atthadassissa satthuno.</p>
<p><a class='ref sc' id='sc15' href='#sc15'>SC 15</a><a class='ref pts2ed' id='pts2ed1.63' href='#pts2ed1.63'>PTS 2nd ed. 1.63</a> <a class='ref ms' id='ms21Bu_709' href='#ms21Bu_709'>Ms 21Bu_709</a><a class='ref msdiv' id='msdiv15' href='#msdiv15'>Msdiv 15</a>Dasavassasahassāni,<br>
Agāraṃ ajjha so vasi;<br>
Amaragiri sugiri vāhanā,<br>
Tayo pāsādamuttamā.</p>
<p><a class='ref sc' id='sc16' href='#sc16'>SC 16</a><a class='ref ms' id='ms21Bu_710' href='#ms21Bu_710'>Ms 21Bu_710</a><a class='ref msdiv' id='msdiv16' href='#msdiv16'>Msdiv 16</a>Tettiṃsañca sahassāni,<br>
nāriyo samalaṅkatā;<br>
Visākhā nāma nārī ca,<br>
selo nāmāsi atrajo.</p>
<p><a class='ref sc' id='sc17' href='#sc17'>SC 17</a><a class='ref pts1ed' id='pts1ed.44' href='#pts1ed.44'>PTS 1st ed. .44</a> <a class='ref ms' id='ms21Bu_711' href='#ms21Bu_711'>Ms 21Bu_711</a><a class='ref msdiv' id='msdiv17' href='#msdiv17'>Msdiv 17</a>Nimitte caturo disvā,<br>
assayānena nikkhami;<br>
Anūnaaṭṭhamāsāni,<br>
padhānaṃ padahī jino.</p>
<p><a class='ref sc' id='sc18' href='#sc18'>SC 18</a><a class='ref ms' id='ms21Bu_712' href='#ms21Bu_712'>Ms 21Bu_712</a><a class='ref msdiv' id='msdiv18' href='#msdiv18'>Msdiv 18</a>Brahmunā yācito santo,<br>
atthadassī mahāyaso;<br>
Vatti cakkaṃ mahāvīro,<br>
anomuyyāne narāsabho.</p>
<p><a class='ref sc' id='sc19' href='#sc19'>SC 19</a><a class='ref ms' id='ms21Bu_713' href='#ms21Bu_713'>Ms 21Bu_713</a><a class='ref msdiv' id='msdiv19' href='#msdiv19'>Msdiv 19</a>Santo ca upasanto ca,<br>
ahesuṃ aggasāvakā;<br>
Abhayo nāmupaṭṭhāko,<br>
atthadassissa satthuno.</p>
<p><a class='ref sc' id='sc20' href='#sc20'>SC 20</a><a class='ref ms' id='ms21Bu_714' href='#ms21Bu_714'>Ms 21Bu_714</a><a class='ref msdiv' id='msdiv20' href='#msdiv20'>Msdiv 20</a>Dhammā ceva sudhammā ca,<br>
ahesuṃ aggasāvikā;<br>
Bodhi tassa bhagavato,<br>
campakoti pavuccati.</p>
<p><a class='ref sc' id='sc21' href='#sc21'>SC 21</a><a class='ref ms' id='ms21Bu_715' href='#ms21Bu_715'>Ms 21Bu_715</a><a class='ref msdiv' id='msdiv21' href='#msdiv21'>Msdiv 21</a>Nakulo ca nisabho ca,<br>
ahesuṃ aggupaṭṭhakā;<br>
Makilā ca sunandā ca,<br>
ahesuṃ aggupaṭṭhikā.</p>
<p><a class='ref sc' id='sc22' href='#sc22'>SC 22</a><a class='ref ms' id='ms21Bu_716' href='#ms21Bu_716'>Ms 21Bu_716</a><a class='ref msdiv' id='msdiv22' href='#msdiv22'>Msdiv 22</a>Sopi buddho asamasamo,<br>
asītihatthamuggato;<br>
Sobhate sālarājāva,<br>
uḷurājāva pūrito.</p>
<p><a class='ref sc' id='sc23' href='#sc23'>SC 23</a><a class='ref ms' id='ms21Bu_717' href='#ms21Bu_717'>Ms 21Bu_717</a><a class='ref msdiv' id='msdiv23' href='#msdiv23'>Msdiv 23</a>Tassa pākatikā raṃsī,<br>
anekasatakoṭiyo;<br>
Uddhaṃ adho dasa disā,<br>
pharanti yojanaṃ sadā.</p>
<p><a class='ref sc' id='sc24' href='#sc24'>SC 24</a><a class='ref ms' id='ms21Bu_718' href='#ms21Bu_718'>Ms 21Bu_718</a><a class='ref msdiv' id='msdiv24' href='#msdiv24'>Msdiv 24</a>Sopi buddho narāsabho,<br>
sabbasattuttamo muni;<br>
Vassasatasahassāni,<br>
loke aṭṭhāsi cakkhumā.</p>
<p><a class='ref sc' id='sc25' href='#sc25'>SC 25</a><a class='ref ms' id='ms21Bu_719' href='#ms21Bu_719'>Ms 21Bu_719</a><a class='ref msdiv' id='msdiv25' href='#msdiv25'>Msdiv 25</a>Atulaṃ dassetvā obhāsaṃ,<br>
virocetvā <span class='var' id='note86' title='obhāsetvā sadevake (bj, mr)' href='#note86' title='obhāsetvā sadevake (bj, mr)'>sadevake</span>;<br>
Sopi aniccataṃ patto,<br>
yathaggupādānasaṅkhayā.</p>
<p><a class='ref sc' id='sc26' href='#sc26'>SC 26</a><a class='ref ms' id='ms21Bu_720' href='#ms21Bu_720'>Ms 21Bu_720</a><a class='ref msdiv' id='msdiv26' href='#msdiv26'>Msdiv 26</a>Atthadassī jinavaro,<br>
Anomārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (704)</p>
</blockquote>
<p class='endsutta'><a class='ref sc' id='sc27' href='#sc27'>SC 27</a><a class='ref ms' id='ms21Bu_721' href='#ms21Bu_721'>Ms 21Bu_721</a><span class='var' id='note87' title='atthadassibuddhavaṃso (s2, s3)' href='#note87' title='atthadassibuddhavaṃso (s2, s3)'>Atthadassissa bhagavato vaṃso</span> cuddasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
