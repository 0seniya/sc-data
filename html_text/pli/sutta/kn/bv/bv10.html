<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv10' lang='pli'>
<header>
<ul>
<li class='division'>Buddhavaṃsa</li>
</ul>
<h1>10. Padumabuddhavaṃsa</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts1ed' id='pts1ed.31' href='#pts1ed.31'>PTS 1st ed. .31</a> <a class='ref pts2ed' id='pts2ed1.44' href='#pts2ed1.44'>PTS 2nd ed. 1.44</a> <a class='ref ms' id='ms21Bu_502' href='#ms21Bu_502'>Ms 21Bu_502</a><a class='ref msdiv' id='msdiv1' href='#msdiv1'>Msdiv 1</a>“Anomadassissa aparena,<br>
Sambuddho dvipaduttamo;<br>
Padumo nāma nāmena,<br>
Asamo appaṭipuggalo.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Bu_503' href='#ms21Bu_503'>Ms 21Bu_503</a><a class='ref msdiv' id='msdiv2' href='#msdiv2'>Msdiv 2</a>Tassāpi asamaṃ sīlaṃ,<br>
samādhipi anantako;<br>
Asaṅkheyyaṃ ñāṇavaraṃ,<br>
vimuttipi anūpamā.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Bu_504' href='#ms21Bu_504'>Ms 21Bu_504</a><a class='ref msdiv' id='msdiv3' href='#msdiv3'>Msdiv 3</a>Tassāpi atulatejassa,<br>
dhammacakkappavattane;<br>
Abhisamayā tayo āsuṃ,<br>
mahātamapavāhanā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Bu_505' href='#ms21Bu_505'>Ms 21Bu_505</a><a class='ref msdiv' id='msdiv4' href='#msdiv4'>Msdiv 4</a>Paṭhamābhisamaye buddho,<br>
koṭisatamabodhayi;<br>
Dutiyābhisamaye dhīro,<br>
navutikoṭimabodhayi.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Bu_506' href='#ms21Bu_506'>Ms 21Bu_506</a><a class='ref msdiv' id='msdiv5' href='#msdiv5'>Msdiv 5</a>Yadā ca padumo buddho,<br>
ovadī sakamatrajaṃ;<br>
Tadā asītikoṭīnaṃ,<br>
tatiyābhisamayo ahu.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Bu_507' href='#ms21Bu_507'>Ms 21Bu_507</a><a class='ref msdiv' id='msdiv6' href='#msdiv6'>Msdiv 6</a>Sannipātā tayo āsuṃ,<br>
padumassa mahesino;<br>
Koṭisatasahassānaṃ,<br>
paṭhamo āsi samāgamo.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Bu_508' href='#ms21Bu_508'>Ms 21Bu_508</a><a class='ref msdiv' id='msdiv7' href='#msdiv7'>Msdiv 7</a>Kathinatthārasamaye,<br>
uppanne kathinacīvare;<br>
Dhammasenāpatitthāya,<br>
bhikkhū <span class='var' id='note61' title='yāciṃsu (mr)' href='#note61' title='yāciṃsu (mr)'>sibbiṃsu</span> cīvaraṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Bu_509' href='#ms21Bu_509'>Ms 21Bu_509</a><a class='ref msdiv' id='msdiv8' href='#msdiv8'>Msdiv 8</a>Tadā te vimalā bhikkhū,<br>
chaḷabhiññā mahiddhikā;<br>
Tīṇi satasahassāni,<br>
samiṃsu aparājitā.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Bu_510' href='#ms21Bu_510'>Ms 21Bu_510</a><a class='ref msdiv' id='msdiv9' href='#msdiv9'>Msdiv 9</a>Punāparaṃ so <span class='var' id='note62' title='naravusabho (s2, s3, km)' href='#note62' title='naravusabho (s2, s3, km)'>narāsabho</span>,<br>
pavane vāsaṃ upāgami;<br>
Tadā samāgamo āsi,<br>
dvinnaṃ satasahassinaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Bu_511' href='#ms21Bu_511'>Ms 21Bu_511</a><a class='ref msdiv' id='msdiv10' href='#msdiv10'>Msdiv 10</a>Ahaṃ tena samayena,<br>
sīho āsiṃ migādhibhū;<br>
Vivekamanubrūhantaṃ,<br>
pavane addasaṃ jinaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Bu_512' href='#ms21Bu_512'>Ms 21Bu_512</a><a class='ref msdiv' id='msdiv11' href='#msdiv11'>Msdiv 11</a>Vanditvā sirasā pāde,<br>
katvāna taṃ padakkhiṇaṃ;<br>
Tikkhattuṃ abhināditvā,<br>
sattāhaṃ jinamupaṭṭhahaṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms21Bu_513' href='#ms21Bu_513'>Ms 21Bu_513</a><a class='ref msdiv' id='msdiv12' href='#msdiv12'>Msdiv 12</a>Sattāhaṃ varasamāpattiyā,<br>
Vuṭṭhahitvā tathāgato;<br>
Manasā cintayitvāna,<br>
Koṭibhikkhū samānayi.</p>
<p><a class='ref sc' id='sc13' href='#sc13'>SC 13</a><a class='ref ms' id='ms21Bu_514' href='#ms21Bu_514'>Ms 21Bu_514</a><a class='ref msdiv' id='msdiv13' href='#msdiv13'>Msdiv 13</a>Tadāpi so mahāvīro,<br>
tesaṃ majjhe viyākari;<br>
‘Aparimeyyito kappe,<br>
ayaṃ buddho bhavissati.</p>
<p><a class='ref sc' id='sc14' href='#sc14'>SC 14</a><a class='ref pts2ed' id='pts2ed1.45' href='#pts2ed1.45'>PTS 2nd ed. 1.45</a> <a class='ref ms' id='ms21Bu_515' href='#ms21Bu_515'>Ms 21Bu_515</a><a class='ref msdiv' id='msdiv14' href='#msdiv14'>Msdiv 14</a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class='ref sc' id='sc15' href='#sc15'>SC 15</a><a class='ref ms' id='ms21Bu_516' href='#ms21Bu_516'>Ms 21Bu_516</a><a class='ref msdiv' id='msdiv15' href='#msdiv15'>Msdiv 15</a>Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='ref sc' id='sc16' href='#sc16'>SC 16</a><a class='ref ms' id='ms21Bu_517' href='#ms21Bu_517'>Ms 21Bu_517</a><a class='ref msdiv' id='msdiv16' href='#msdiv16'>Msdiv 16</a>Campakaṃ nāma nagaraṃ,<br>
asamo nāma khattiyo;<br>
Asamā nāma janikā,<br>
padumassa mahesino.</p>
<p><a class='ref sc' id='sc17' href='#sc17'>SC 17</a><a class='ref pts1ed' id='pts1ed.32' href='#pts1ed.32'>PTS 1st ed. .32</a> <a class='ref ms' id='ms21Bu_518' href='#ms21Bu_518'>Ms 21Bu_518</a><a class='ref msdiv' id='msdiv17' href='#msdiv17'>Msdiv 17</a>Dasavassasahassāni,<br>
agāraṃ ajjha so vasi;<br>
Nandā-vasu-yasuttarā,<br>
tayo pāsādamuttamā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms21Bu_519' href='#ms21Bu_519'>Ms 21Bu_519</a><a class='ref msdiv' id='msdiv18' href='#msdiv18'>Msdiv 18</a>Tettiṃsa ca sahassāni,<br>
nāriyo samalaṅkatā;<br>
Uttarā nāma sā nārī,<br>
rammo nāmāsi atrajo.</p>
<p><a class='ref sc' id='sc19' href='#sc19'>SC 19</a><a class='ref ms' id='ms21Bu_520' href='#ms21Bu_520'>Ms 21Bu_520</a><a class='ref msdiv' id='msdiv19' href='#msdiv19'>Msdiv 19</a>Nimitte caturo disvā,<br>
rathayānena nikkhami;<br>
Anūnaaṭṭhamāsāni,<br>
padhānaṃ padahī jino.</p>
<p><a class='ref sc' id='sc20' href='#sc20'>SC 20</a><a class='ref ms' id='ms21Bu_521' href='#ms21Bu_521'>Ms 21Bu_521</a><a class='ref msdiv' id='msdiv20' href='#msdiv20'>Msdiv 20</a>Brahmunā yācito santo,<br>
padumo lokanāyako;<br>
Vatti cakkaṃ mahāvīro,<br>
dhanañcuyyānamuttame.</p>
<p><a class='ref sc' id='sc21' href='#sc21'>SC 21</a><a class='ref ms' id='ms21Bu_522' href='#ms21Bu_522'>Ms 21Bu_522</a><a class='ref msdiv' id='msdiv21' href='#msdiv21'>Msdiv 21</a>Sālo ca upasālo ca,<br>
ahesuṃ aggasāvakā;<br>
Varuṇo nāmupaṭṭhāko,<br>
padumassa mahesino.</p>
<p><a class='ref sc' id='sc22' href='#sc22'>SC 22</a><a class='ref ms' id='ms21Bu_523' href='#ms21Bu_523'>Ms 21Bu_523</a><a class='ref msdiv' id='msdiv22' href='#msdiv22'>Msdiv 22</a>Rādhā ceva surādhā ca,<br>
ahesuṃ aggasāvikā;<br>
Bodhi tassa bhagavato,<br>
mahāsoṇoti vuccati.</p>
<p><a class='ref sc' id='sc23' href='#sc23'>SC 23</a><a class='ref ms' id='ms21Bu_524' href='#ms21Bu_524'>Ms 21Bu_524</a><a class='ref msdiv' id='msdiv23' href='#msdiv23'>Msdiv 23</a>Bhiyyo ceva asamo ca,<br>
ahesuṃ aggupaṭṭhakā;<br>
Rucī ca nandarāmā ca,<br>
ahesuṃ aggupaṭṭhikā.</p>
<p><a class='ref sc' id='sc24' href='#sc24'>SC 24</a><a class='ref ms' id='ms21Bu_525' href='#ms21Bu_525'>Ms 21Bu_525</a><a class='ref msdiv' id='msdiv24' href='#msdiv24'>Msdiv 24</a>Aṭṭhapaṇṇāsaratanaṃ,<br>
accuggato mahāmuni;<br>
Pabhā niddhāvatī tassa,<br>
asamā sabbaso disā.</p>
<p><a class='ref sc' id='sc25' href='#sc25'>SC 25</a><a class='ref ms' id='ms21Bu_526' href='#ms21Bu_526'>Ms 21Bu_526</a><a class='ref msdiv' id='msdiv25' href='#msdiv25'>Msdiv 25</a>Candappabhā sūriyappabhā,<br>
ratanaggimaṇippabhā;<br>
Sabbāpi tā hatā honti,<br>
patvā jinapabhuttamaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms21Bu_527' href='#ms21Bu_527'>Ms 21Bu_527</a><a class='ref msdiv' id='msdiv26' href='#msdiv26'>Msdiv 26</a>Vassasatasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='ref sc' id='sc27' href='#sc27'>SC 27</a><a class='ref ms' id='ms21Bu_528' href='#ms21Bu_528'>Ms 21Bu_528</a><a class='ref msdiv' id='msdiv27' href='#msdiv27'>Msdiv 27</a>Paripakkamānase satte,<br>
bodhayitvā asesato;<br>
Sesake anusāsitvā,<br>
nibbuto so sasāvako.</p>
<p><a class='ref sc' id='sc28' href='#sc28'>SC 28</a><a class='ref ms' id='ms21Bu_529' href='#ms21Bu_529'>Ms 21Bu_529</a><a class='ref msdiv' id='msdiv28' href='#msdiv28'>Msdiv 28</a>Uragova tacaṃ jiṇṇaṃ,<br>
vaddhapattaṃva pādapo;<br>
Jahitvā sabbasaṅkhāre,<br>
nibbuto so yathā sikhī.</p>
<p><a class='ref sc' id='sc29' href='#sc29'>SC 29</a><a class='ref pts2ed' id='pts2ed1.46' href='#pts2ed1.46'>PTS 2nd ed. 1.46</a> <a class='ref ms' id='ms21Bu_530' href='#ms21Bu_530'>Ms 21Bu_530</a><a class='ref msdiv' id='msdiv29' href='#msdiv29'>Msdiv 29</a>Padumo jinavaro satthā,<br>
Dhammārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (520)</p>
</blockquote>
<p class='endsutta'><a class='ref sc' id='sc30' href='#sc30'>SC 30</a><a class='ref ms' id='ms21Bu_531' href='#ms21Bu_531'>Ms 21Bu_531</a>Padumassa bhagavato vaṃso aṭṭhamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
