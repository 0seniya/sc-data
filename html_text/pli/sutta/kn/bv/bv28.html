<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv28' lang='pli'>
<header>
<ul>
<li class='division'>Buddhavaṃsa</li>
</ul>
<h1>28. Buddhapakiṇṇakakaṇḍa</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts2ed' id='pts2ed1.100' href='#pts2ed1.100'>PTS 2nd ed. 1.100</a> <a class='ref ms' id='ms21Bu_1061' href='#ms21Bu_1061'>Ms 21Bu_1061</a><a class='ref msdiv' id='msdiv1' href='#msdiv1'>Msdiv 1</a>Aparimeyyito kappe,<br>
caturo āsuṃ vināyakā;<br>
Taṇhaṅkaro medhaṅkaro,<br>
athopi saraṇaṅkaro;<br>
Dīpaṅkaro ca sambuddho,<br>
ekakappamhi te jinā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Bu_1062' href='#ms21Bu_1062'>Ms 21Bu_1062</a><a class='ref msdiv' id='msdiv2' href='#msdiv2'>Msdiv 2</a>Dīpaṅkarassa aparena,<br>
koṇḍañño nāma nāyako;<br>
Ekova ekakappamhi,<br>
tāresi janataṃ bahuṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Bu_1063' href='#ms21Bu_1063'>Ms 21Bu_1063</a><a class='ref msdiv' id='msdiv3' href='#msdiv3'>Msdiv 3</a>Dīpaṅkarassa bhagavato,<br>
koṇḍaññassa ca satthuno;<br>
Etesaṃ antarā kappā,<br>
gaṇanāto asaṅkhiyā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Bu_1064' href='#ms21Bu_1064'>Ms 21Bu_1064</a><a class='ref msdiv' id='msdiv4' href='#msdiv4'>Msdiv 4</a>Koṇḍaññassa aparena,<br>
maṅgalo nāma nāyako;<br>
Tesampi antarā kappā,<br>
gaṇanāto asaṅkhiyā.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Bu_1065' href='#ms21Bu_1065'>Ms 21Bu_1065</a><a class='ref msdiv' id='msdiv5' href='#msdiv5'>Msdiv 5</a>Maṅgalo ca sumano ca,<br>
revato sobhito muni;<br>
Tepi buddhā ekakappe,<br>
cakkhumanto pabhaṅkarā.</p>
<p><a class='ref sc' id='sc6' href='#sc6'>SC 6</a><a class='ref pts1ed' id='pts1ed.67' href='#pts1ed.67'>PTS 1st ed. .67</a> <a class='ref ms' id='ms21Bu_1066' href='#ms21Bu_1066'>Ms 21Bu_1066</a><a class='ref msdiv' id='msdiv6' href='#msdiv6'>Msdiv 6</a>Sobhitassa aparena,<br>
anomadassī mahāyaso;<br>
Tesampi antarā kappā,<br>
gaṇanāto asaṅkhiyā.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Bu_1067' href='#ms21Bu_1067'>Ms 21Bu_1067</a><a class='ref msdiv' id='msdiv7' href='#msdiv7'>Msdiv 7</a>Anomadassī padumo,<br>
nārado cāpi nāyako;<br>
Tepi buddhā ekakappe,<br>
tamantakārakā munī.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Bu_1068' href='#ms21Bu_1068'>Ms 21Bu_1068</a><a class='ref msdiv' id='msdiv8' href='#msdiv8'>Msdiv 8</a>Nāradassa aparena,<br>
Padumuttaro nāma nāyako;<br>
Ekakappamhi uppanno,<br>
Tāresi janataṃ bahuṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Bu_1069' href='#ms21Bu_1069'>Ms 21Bu_1069</a><a class='ref msdiv' id='msdiv9' href='#msdiv9'>Msdiv 9</a>Nāradassa bhagavato,<br>
padumuttarassa satthuno;<br>
Tesampi antarā kappā,<br>
gaṇanāto asaṅkhiyā.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Bu_1070' href='#ms21Bu_1070'>Ms 21Bu_1070</a><a class='ref msdiv' id='msdiv10' href='#msdiv10'>Msdiv 10</a>Kappasatasahassamhi,<br>
eko āsi mahāmuni;<br>
Padumuttaro lokavidū,<br>
āhutīnaṃ paṭiggaho.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Bu_1071' href='#ms21Bu_1071'>Ms 21Bu_1071</a><a class='ref msdiv' id='msdiv11' href='#msdiv11'>Msdiv 11</a>Tiṃsakappasahassamhi,<br>
duve āsuṃ <span class='var' id='note126' title='āsiṃsu nāyakā (s2, s3, pts1, mr)'>vināyakā</span>;<br>
Sumedho ca sujāto ca,<br>
orato padumuttarā.</p>
<p><a class='ref sc' id='sc12' href='#sc12'>SC 12</a><a class='ref ms' id='ms21Bu_1072' href='#ms21Bu_1072'>Ms 21Bu_1072</a><a class='ref msdiv' id='msdiv12' href='#msdiv12'>Msdiv 12</a>Aṭṭhārase kappasate,<br>
tayo āsuṃ <span class='var' id='note127' title='āsiṃsu nāyakā (s2, s3, pts1, mr)'>vināyakā</span>;<br>
Piyadassī atthadassī,<br>
dhammadassī ca nāyakā.</p>
<p><a class='ref sc' id='sc13' href='#sc13'>SC 13</a><a class='ref ms' id='ms21Bu_1073' href='#ms21Bu_1073'>Ms 21Bu_1073</a><a class='ref msdiv' id='msdiv13' href='#msdiv13'>Msdiv 13</a>Orato ca sujātassa,<br>
sambuddhā dvipaduttamā;<br>
Ekakappamhi te buddhā,<br>
loke appaṭipuggalā.</p>
<p><a class='ref sc' id='sc14' href='#sc14'>SC 14</a><a class='ref ms' id='ms21Bu_1074' href='#ms21Bu_1074'>Ms 21Bu_1074</a><a class='ref msdiv' id='msdiv14' href='#msdiv14'>Msdiv 14</a>Catunnavutito kappe,<br>
eko āsi mahāmuni;<br>
Siddhattho so lokavidū,<br>
sallakatto anuttaro.</p>
<p><a class='ref sc' id='sc15' href='#sc15'>SC 15</a><a class='ref pts2ed' id='pts2ed1.101' href='#pts2ed1.101'>PTS 2nd ed. 1.101</a> <a class='ref ms' id='ms21Bu_1075' href='#ms21Bu_1075'>Ms 21Bu_1075</a><a class='ref msdiv' id='msdiv15' href='#msdiv15'>Msdiv 15</a>Dvenavute ito kappe,<br>
duve āsuṃ vināyakā;<br>
Tisso phusso ca sambuddhā,<br>
asamā appaṭipuggalā.</p>
<p><a class='ref sc' id='sc16' href='#sc16'>SC 16</a><a class='ref ms' id='ms21Bu_1076' href='#ms21Bu_1076'>Ms 21Bu_1076</a><a class='ref msdiv' id='msdiv16' href='#msdiv16'>Msdiv 16</a>Ekanavutito kappe,<br>
vipassī nāma nāyako;<br>
Sopi buddho kāruṇiko,<br>
satte mocesi bandhanā.</p>
<p><a class='ref sc' id='sc17' href='#sc17'>SC 17</a><a class='ref ms' id='ms21Bu_1077' href='#ms21Bu_1077'>Ms 21Bu_1077</a><a class='ref msdiv' id='msdiv17' href='#msdiv17'>Msdiv 17</a>Ekatiṃse ito kappe,<br>
duve āsuṃ vināyakā;<br>
Sikhī ca vessabhū ceva,<br>
asamā appaṭipuggalā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms21Bu_1078' href='#ms21Bu_1078'>Ms 21Bu_1078</a><a class='ref msdiv' id='msdiv18' href='#msdiv18'>Msdiv 18</a>Imamhi bhaddake kappe,<br>
tayo āsuṃ vināyakā;<br>
Kakusandho koṇāgamano,<br>
kassapo cāpi nāyako.</p>
<p><a class='ref sc' id='sc19' href='#sc19'>SC 19</a><a class='ref ms' id='ms21Bu_1079' href='#ms21Bu_1079'>Ms 21Bu_1079</a><a class='ref msdiv' id='msdiv19' href='#msdiv19'>Msdiv 19</a>Ahametarahi sambuddho,<br>
metteyyo cāpi hessati;<br>
Etepime pañca buddhā,<br>
dhīrā lokānukampakā.</p>
<p><a class='ref sc' id='sc20' href='#sc20'>SC 20</a><a class='ref ms' id='ms21Bu_1080' href='#ms21Bu_1080'>Ms 21Bu_1080</a><a class='ref msdiv' id='msdiv20' href='#msdiv20'>Msdiv 20</a>Etesaṃ dhammarājūnaṃ,<br>
Aññesaṃnekakoṭinaṃ;<br>
Ācikkhitvāna taṃ maggaṃ,<br>
Nibbutā te sasāvakāti. (1052)</p>
</blockquote>
<p class='endsutta'><a class='ref sc' id='sc21' href='#sc21'>SC 21</a><a class='ref ms' id='ms21Bu_1081' href='#ms21Bu_1081'>Ms 21Bu_1081</a><span class='var' id='note128' title='buddhappakiṇṇakakaṇḍo niṭṭhito (s2, s3)'>Buddhapakiṇṇakakaṇḍaṃ niṭṭhitaṃ</span>.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
