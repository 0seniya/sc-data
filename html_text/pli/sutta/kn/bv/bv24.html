<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv24' lang='pli'>
<header>
<ul>
<li class='division'>Buddhavaṃsa</li>
</ul>
<h1>24. Kakusandhabuddhavaṃsa</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts1ed' id='pts1ed.58' href='#pts1ed.58'>PTS 1st ed. .58</a> <a class='ref pts2ed' id='pts2ed1.86' href='#pts2ed1.86'>PTS 2nd ed. 1.86</a> <a class='ref ms' id='ms21Bu_926' href='#ms21Bu_926'>Ms 21Bu_926</a><a class='ref msdiv' id='msdiv1' href='#msdiv1'>Msdiv 1</a>“Vessabhussa aparena,<br>
sambuddho dvipaduttamo;<br>
<span class='var' id='note113' title='kukkusandho (s2, s3)'>Kakusandho</span> nāma nāmena,<br>
appameyyo durāsado.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Bu_927' href='#ms21Bu_927'>Ms 21Bu_927</a><a class='ref msdiv' id='msdiv2' href='#msdiv2'>Msdiv 2</a>Ugghāṭetvā sabbabhavaṃ,<br>
cariyāya pāramiṃ gato;<br>
Sīhova pañjaraṃ bhetvā,<br>
patto sambodhimuttamaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Bu_928' href='#ms21Bu_928'>Ms 21Bu_928</a><a class='ref msdiv' id='msdiv3' href='#msdiv3'>Msdiv 3</a>Dhammacakkaṃ pavattente,<br>
Kakusandhe lokanāyake;<br>
Cattārīsakoṭisahassānaṃ,<br>
Dhammābhisamayo ahu.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Bu_929' href='#ms21Bu_929'>Ms 21Bu_929</a><a class='ref msdiv' id='msdiv4' href='#msdiv4'>Msdiv 4</a>Antalikkhamhi ākāse,<br>
yamakaṃ katvā vikubbanaṃ;<br>
Tiṃsakoṭisahassānaṃ,<br>
bodhesi devamānuse.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Bu_930' href='#ms21Bu_930'>Ms 21Bu_930</a><a class='ref msdiv' id='msdiv5' href='#msdiv5'>Msdiv 5</a>Naradevassa yakkhassa,<br>
catusaccappakāsane;<br>
Dhammābhisamayo tassa,<br>
gaṇanāto asaṅkhiyo.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Bu_931' href='#ms21Bu_931'>Ms 21Bu_931</a><a class='ref msdiv' id='msdiv6' href='#msdiv6'>Msdiv 6</a>Kakusandhassa bhagavato,<br>
eko āsi samāgamo;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Bu_932' href='#ms21Bu_932'>Ms 21Bu_932</a><a class='ref msdiv' id='msdiv7' href='#msdiv7'>Msdiv 7</a>Cattālīsasahassānaṃ,<br>
tadā āsi samāgamo;<br>
Dantabhūmimanuppattānaṃ,<br>
āsavārigaṇakkhayā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Bu_933' href='#ms21Bu_933'>Ms 21Bu_933</a><a class='ref msdiv' id='msdiv8' href='#msdiv8'>Msdiv 8</a>Ahaṃ tena samayena,<br>
khemo nāmāsi khattiyo;<br>
Tathāgate jinaputte,<br>
dānaṃ datvā anappakaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Bu_934' href='#ms21Bu_934'>Ms 21Bu_934</a><a class='ref msdiv' id='msdiv9' href='#msdiv9'>Msdiv 9</a>Pattañca cīvaraṃ datvā,<br>
añjanaṃ madhulaṭṭhikaṃ;<br>
Imetaṃ patthitaṃ sabbaṃ,<br>
paṭiyādemi varaṃ varaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Bu_935' href='#ms21Bu_935'>Ms 21Bu_935</a><a class='ref msdiv' id='msdiv10' href='#msdiv10'>Msdiv 10</a>Sopi maṃ buddho byākāsi,<br>
kakusandho vināyako;<br>
‘Imamhi bhaddake kappe,<br>
ayaṃ buddho bhavissati.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Bu_936' href='#ms21Bu_936'>Ms 21Bu_936</a><a class='ref msdiv' id='msdiv11' href='#msdiv11'>Msdiv 11</a>Ahu kapilavhayā rammā,<br>
… pe …<br>
hessāma sammukhā imaṃ’.</p>
<p><a class='ref sc' id='sc12' href='#sc12'>SC 12</a><a class='ref ms' id='ms21Bu_937' href='#ms21Bu_937'>Ms 21Bu_937</a><a class='ref msdiv' id='msdiv12' href='#msdiv12'>Msdiv 12</a>Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='ref sc' id='sc13' href='#sc13'>SC 13</a><a class='ref ms' id='ms21Bu_938' href='#ms21Bu_938'>Ms 21Bu_938</a><a class='ref msdiv' id='msdiv13' href='#msdiv13'>Msdiv 13</a>Nagaraṃ khemāvatī nāma,<br>
khemo nāmāsahaṃ tadā;<br>
Sabbaññutaṃ gavesanto,<br>
pabbajiṃ tassa santike.</p>
<p><a class='ref sc' id='sc14' href='#sc14'>SC 14</a><a class='ref ms' id='ms21Bu_939' href='#ms21Bu_939'>Ms 21Bu_939</a><a class='ref msdiv' id='msdiv14' href='#msdiv14'>Msdiv 14</a>Brāhmaṇo aggidatto ca,<br>
āsi buddhassa so pitā;<br>
Visākhā nāma janikā,<br>
kakusandhassa satthuno.</p>
<p><a class='ref sc' id='sc15' href='#sc15'>SC 15</a><a class='ref pts2ed' id='pts2ed1.87' href='#pts2ed1.87'>PTS 2nd ed. 1.87</a> <a class='ref ms' id='ms21Bu_940' href='#ms21Bu_940'>Ms 21Bu_940</a><a class='ref msdiv' id='msdiv15' href='#msdiv15'>Msdiv 15</a>Vasate tattha kheme pure,<br>
sambuddhassa mahākulaṃ;<br>
Narānaṃ pavaraṃ seṭṭhaṃ,<br>
jātimantaṃ mahāyasaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms21Bu_941' href='#ms21Bu_941'>Ms 21Bu_941</a><a class='ref msdiv' id='msdiv16' href='#msdiv16'>Msdiv 16</a>Catuvassasahassāni,<br>
Agāraṃ ajjha so vasi;<br>
<span class='var' id='note114' title='suci suruci rativaddhananāmakā (bj) | kāmavaḍḍha-kāmasuddhi-rativaḍḍhano (s2, s3) | ruci-suruci-vaḍḍhanā (pts1) | ruci-suruci-vaḍḍhamānā (pts2)'>Kāmakāmavaṇṇakāmasuddhināmā</span>,<br>
Tayo pāsādamuttamā.</p>
<p><a class='ref sc' id='sc17' href='#sc17'>SC 17</a><a class='ref pts1ed' id='pts1ed.59' href='#pts1ed.59'>PTS 1st ed. .59</a> <a class='ref ms' id='ms21Bu_942' href='#ms21Bu_942'>Ms 21Bu_942</a><a class='ref msdiv' id='msdiv17' href='#msdiv17'>Msdiv 17</a>Samattiṃsasahassāni,<br>
nāriyo samalaṅkatā;<br>
Rocinī nāma sā nārī,<br>
uttaro nāma atrajo.</p>
<p><a class='ref sc' id='sc18' href='#sc18'>SC 18</a><a class='ref ms' id='ms21Bu_943' href='#ms21Bu_943'>Ms 21Bu_943</a><a class='ref msdiv' id='msdiv18' href='#msdiv18'>Msdiv 18</a>Nimitte caturo disvā,<br>
rathayānena nikkhami;<br>
Anūnaaṭṭhamāsāni,<br>
padhānaṃ padahī jino.</p>
<p><a class='ref sc' id='sc19' href='#sc19'>SC 19</a><a class='ref ms' id='ms21Bu_944' href='#ms21Bu_944'>Ms 21Bu_944</a><a class='ref msdiv' id='msdiv19' href='#msdiv19'>Msdiv 19</a>Brahmunā yācito santo,<br>
kakusandho vināyako;<br>
Vatti cakkaṃ mahāvīro,<br>
migadāye naruttamo.</p>
<p><a class='ref sc' id='sc20' href='#sc20'>SC 20</a><a class='ref ms' id='ms21Bu_945' href='#ms21Bu_945'>Ms 21Bu_945</a><a class='ref msdiv' id='msdiv20' href='#msdiv20'>Msdiv 20</a>Vidhuro ca sañjīvo ca,<br>
ahesuṃ aggasāvakā;<br>
Buddhijo nāmupaṭṭhāko,<br>
kakusandhassa satthuno.</p>
<p><a class='ref sc' id='sc21' href='#sc21'>SC 21</a><a class='ref ms' id='ms21Bu_946' href='#ms21Bu_946'>Ms 21Bu_946</a><a class='ref msdiv' id='msdiv21' href='#msdiv21'>Msdiv 21</a>Sāmā ca campānāmā ca,<br>
ahesuṃ aggasāvikā;<br>
Bodhi tassa bhagavato,<br>
sirīsoti pavuccati.</p>
<p><a class='ref sc' id='sc22' href='#sc22'>SC 22</a><a class='ref ms' id='ms21Bu_947' href='#ms21Bu_947'>Ms 21Bu_947</a><a class='ref msdiv' id='msdiv22' href='#msdiv22'>Msdiv 22</a>Accuto ca sumano ca,<br>
ahesuṃ aggupaṭṭhakā;<br>
Nandā ceva sunandā ca,<br>
ahesuṃ aggupaṭṭhikā.</p>
<p><a class='ref sc' id='sc23' href='#sc23'>SC 23</a><a class='ref ms' id='ms21Bu_948' href='#ms21Bu_948'>Ms 21Bu_948</a><a class='ref msdiv' id='msdiv23' href='#msdiv23'>Msdiv 23</a>Cattālīsaratanāni,<br>
accuggato mahāmuni;<br>
Kanakappabhā niccharati,<br>
samantā dasayojanaṃ.</p>
<p><a class='ref sc' id='sc24' href='#sc24'>SC 24</a><a class='ref ms' id='ms21Bu_949' href='#ms21Bu_949'>Ms 21Bu_949</a><a class='ref msdiv' id='msdiv24' href='#msdiv24'>Msdiv 24</a>Cattālīsavassasahassāni,<br>
Āyu tassa mahesino;<br>
Tāvatā tiṭṭhamāno so,<br>
Tāresi janataṃ bahuṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms21Bu_950' href='#ms21Bu_950'>Ms 21Bu_950</a><a class='ref msdiv' id='msdiv25' href='#msdiv25'>Msdiv 25</a>Dhammāpaṇaṃ pasāretvā,<br>
naranārīnaṃ sadevake;<br>
Naditvā sīhanādaṃva,<br>
nibbuto so sasāvako.</p>
<p><a class='ref sc' id='sc26' href='#sc26'>SC 26</a><a class='ref ms' id='ms21Bu_951' href='#ms21Bu_951'>Ms 21Bu_951</a><a class='ref msdiv' id='msdiv26' href='#msdiv26'>Msdiv 26</a>Aṭṭhaṅgavacanasampanno,<br>
acchiddāni nirantaraṃ;<br>
Sabbaṃ tamantarahitaṃ,<br>
nanu rittā sabbasaṅkhārā.</p>
<p><a class='ref sc' id='sc27' href='#sc27'>SC 27</a><a class='ref ms' id='ms21Bu_952' href='#ms21Bu_952'>Ms 21Bu_952</a><a class='ref msdiv' id='msdiv27' href='#msdiv27'>Msdiv 27</a>Kakusandho jinavaro,<br>
Khemārāmamhi nibbuto;<br>
Tatthevassa thūpavaro,<br>
Gāvutaṃ nabhamuggato”ti. (928)</p>
</blockquote>
<p class='endsutta'><a class='ref sc' id='sc28' href='#sc28'>SC 28</a><a class='ref ms' id='ms21Bu_953' href='#ms21Bu_953'>Ms 21Bu_953</a><span class='var' id='note115' title='kukkusandhabuddhavaṃso (s2, s3)'>Kakusandhassa bhagavato vaṃso</span> dvāvīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
