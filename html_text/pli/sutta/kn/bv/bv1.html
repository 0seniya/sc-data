<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv1' lang='pli'>
<header>
<ul>
<li class='division'>Buddhavaṃsa</li>
</ul>
<h1>1. Ratanacaṅkamanakaṇḍa</h1>
</header>
<p class='namo'><a class='ref sc' id='sc1'>SC 1</a><a class='ref ms' id='ms21Bu_1'>Ms 21Bu_1</a>Namo tassa Bhagavato Arahato Sammāsambuddhassa.</p>
<blockquote class='gatha'>
<p><a class='ref sc' id='sc2'>SC 2</a><a class='ref pts1ed' id='pts1ed1.1'>PTS 1st ed. 1.1</a> <a class='ref pts2ed' id='pts2ed1.1'>PTS 2nd ed. 1.1</a> <a class='ref ms' id='ms21Bu_2'>Ms 21Bu_2</a><a class='ref msdiv' id='msdiv1'>Msdiv 1</a>Brahmā ca lokādhipatī <span class='var' id='note1' title='sahampati (s2, s3, km)'>sahampatī</span>,<br>
Katañjalī anadhivaraṃ ayācatha;<br>
“Santīdha sattāpparajakkhajātikā,<br>
Desehi dhammaṃ anukampimaṃ pajaṃ”.</p>
<p><a class='ref sc' id='sc3'>SC 3</a><a class='ref ms' id='ms21Bu_3'>Ms 21Bu_3</a><a class='ref msdiv' id='msdiv2'>Msdiv 2</a>Sampannavijjācaraṇassa tādino,<br>
Jutindharassantimadehadhārino;<br>
Tathāgatassappaṭipuggalassa,<br>
Uppajji kāruññatā sabbasatte.</p>
<p><a class='ref sc' id='sc4'>SC 4</a><a class='ref ms' id='ms21Bu_4'>Ms 21Bu_4</a><a class='ref msdiv' id='msdiv3'>Msdiv 3</a>“Na hete jānanti sadevamānusā,<br>
Buddho ayaṃ kīdisako naruttamo;<br>
Iddhibalaṃ paññābalañca kīdisaṃ,<br>
Buddhabalaṃ lokahitassa kīdisaṃ.</p>
<p><a class='ref sc' id='sc5'>SC 5</a><a class='ref ms' id='ms21Bu_5'>Ms 21Bu_5</a><a class='ref msdiv' id='msdiv4'>Msdiv 4</a>Na hete jānanti sadevamānusā,<br>
Buddho ayaṃ edisako naruttamo;<br>
Iddhibalaṃ paññābalañca edisaṃ,<br>
Buddhabalaṃ lokahitassa edisaṃ.</p>
<p><a class='ref sc' id='sc6'>SC 6</a><a class='ref ms' id='ms21Bu_6'>Ms 21Bu_6</a><a class='ref msdiv' id='msdiv5'>Msdiv 5</a>Handāhaṃ dassayissāmi,<br>
buddhabalamanuttaraṃ;<br>
Caṅkamaṃ māpayissāmi,<br>
nabhe ratanamaṇḍitaṃ”.</p>
<p><a class='ref sc' id='sc7'>SC 7</a><a class='ref ms' id='ms21Bu_7'>Ms 21Bu_7</a><a class='ref msdiv' id='msdiv6'>Msdiv 6</a>Bhummā mahārājikā tāvatiṃsā,<br>
Yāmā ca devā tusitā ca nimmitā;<br>
Paranimmitā yepi ca brahmakāyikā,<br>
Ānanditā vipulamakaṃsu ghosaṃ.</p>
<p><a class='ref sc' id='sc8'>SC 8</a><a class='ref pts1ed' id='pts1ed1.2'>PTS 1st ed. 1.2</a> <a class='ref ms' id='ms21Bu_8'>Ms 21Bu_8</a><a class='ref msdiv' id='msdiv7'>Msdiv 7</a>Obhāsitā ca pathavī sadevakā,<br>
Puthū ca lokantarikā asaṃvutā;<br>
Tamo ca tibbo vihato tadā ahu,<br>
Disvāna accherakaṃ pāṭihīraṃ.</p>
<p><a class='ref sc' id='sc9'>SC 9</a><a class='ref pts2ed' id='pts2ed1.2'>PTS 2nd ed. 1.2</a> <a class='ref ms' id='ms21Bu_9'>Ms 21Bu_9</a><a class='ref msdiv' id='msdiv8'>Msdiv 8</a>Sadevagandhabbamanussarakkhase,<br>
Ābhā uḷārā vipulā ajāyatha;<br>
Imasmiṃ loke <span class='var' id='note2' title='parasmiṃ cūbhaye (s2, s3, km)'>parasmiñcobhayasmiṃ</span>,<br>
Adho ca uddhaṃ tiriyañca vitthataṃ.</p>
<p><a class='ref sc' id='sc10'>SC 10</a><a class='ref ms' id='ms21Bu_10'>Ms 21Bu_10</a><a class='ref msdiv' id='msdiv9'>Msdiv 9</a>Sattuttamo anadhivaro vināyako,<br>
Satthā ahū devamanussapūjito;<br>
Mahānubhāvo satapuññalakkhaṇo,<br>
Dassesi accherakaṃ pāṭihīraṃ.</p>
<p><a class='ref sc' id='sc11'>SC 11</a><a class='ref ms' id='ms21Bu_11'>Ms 21Bu_11</a><a class='ref msdiv' id='msdiv10'>Msdiv 10</a>So yācito devavarena cakkhumā,<br>
Atthaṃ samekkhitvā tadā naruttamo;<br>
<span class='var' id='note3' title='caṅkamaṃ tattha (bj, pts1-2)'>Caṅkamaṃ</span> māpayi lokanāyako,<br>
Suniṭṭhitaṃ sabbaratananimmitaṃ.</p>
<p><a class='ref sc' id='sc12'>SC 12</a><a class='ref ms' id='ms21Bu_12'>Ms 21Bu_12</a><a class='ref msdiv' id='msdiv11'>Msdiv 11</a>Iddhī ca ādesanānusāsanī,<br>
Tipāṭihīre bhagavā vasī ahu;<br>
Caṅkamaṃ māpayi lokanāyako,<br>
Suniṭṭhitaṃ sabbaratananimmitaṃ.</p>
<p><a class='ref sc' id='sc13'>SC 13</a><a class='ref ms' id='ms21Bu_13'>Ms 21Bu_13</a><a class='ref msdiv' id='msdiv12'>Msdiv 12</a>Dasasahassīlokadhātuyā,<br>
Sinerupabbatuttame;<br>
Thambheva dassesi paṭipāṭiyā,<br>
Caṅkame ratanāmaye.</p>
<p><a class='ref sc' id='sc14'>SC 14</a><a class='ref ms' id='ms21Bu_14'>Ms 21Bu_14</a><a class='ref msdiv' id='msdiv13'>Msdiv 13</a>Dasasahassī atikkamma,<br>
caṅkamaṃ māpayī jino;<br>
Sabbasoṇṇamayā passe,<br>
caṅkame ratanāmaye.</p>
<p><a class='ref sc' id='sc15'>SC 15</a><a class='ref ms' id='ms21Bu_15'>Ms 21Bu_15</a><a class='ref msdiv' id='msdiv14'>Msdiv 14</a>Tulāsaṅghāṭānuvaggā,<br>
sovaṇṇaphalakatthatā;<br>
Vedikā sabbasovaṇṇā,<br>
dubhato passesu nimmitā.</p>
<p><a class='ref sc' id='sc16'>SC 16</a><a class='ref ms' id='ms21Bu_16'>Ms 21Bu_16</a><a class='ref msdiv' id='msdiv15'>Msdiv 15</a>Maṇimuttāvālikākiṇṇā,<br>
nimmito ratanāmayo;<br>
Obhāseti disā sabbā,<br>
sataraṃsīva uggato.</p>
<p><a class='ref sc' id='sc17'>SC 17</a><a class='ref ms' id='ms21Bu_17'>Ms 21Bu_17</a><a class='ref msdiv' id='msdiv16'>Msdiv 16</a>Tasmiṃ caṅkamane dhīro,<br>
dvattiṃsavaralakkhaṇo;<br>
Virocamāno sambuddho,<br>
caṅkame caṅkamī jino.</p>
<p><a class='ref sc' id='sc18'>SC 18</a><a class='ref ms' id='ms21Bu_18'>Ms 21Bu_18</a><a class='ref msdiv' id='msdiv17'>Msdiv 17</a>Dibbaṃ mandāravaṃ pupphaṃ,<br>
padumaṃ pārichattakaṃ;<br>
Caṅkamane okiranti,<br>
sabbe devā samāgatā.</p>
<p><a class='ref sc' id='sc19'>SC 19</a><a class='ref ms' id='ms21Bu_19'>Ms 21Bu_19</a><a class='ref msdiv' id='msdiv18'>Msdiv 18</a>Passanti taṃ devasaṅghā,<br>
dasasahassī pamoditā;<br>
Namassamānā nipatanti,<br>
tuṭṭhahaṭṭhā pamoditā.</p>
<p><a class='ref sc' id='sc20'>SC 20</a><a class='ref ms' id='ms21Bu_20'>Ms 21Bu_20</a><a class='ref msdiv' id='msdiv19'>Msdiv 19</a>Tāvatiṃsā ca yāmā ca,<br>
tusitā cāpi devatā;<br>
Nimmānaratino devā,<br>
ye devā vasavattino;<br>
Udaggacittā sumanā,<br>
passanti lokanāyakaṃ.</p>
<p><a class='ref sc' id='sc21'>SC 21</a><a class='ref pts1ed' id='pts1ed1.3'>PTS 1st ed. 1.3</a> <a class='ref pts2ed' id='pts2ed1.3'>PTS 2nd ed. 1.3</a> <a class='ref ms' id='ms21Bu_21'>Ms 21Bu_21</a><a class='ref msdiv' id='msdiv20'>Msdiv 20</a>Sadevagandhabbamanussarakkhasā,<br>
Nāgā supaṇṇā atha vāpi kinnarā;<br>
Passanti taṃ lokahitānukampakaṃ,<br>
Nabheva accuggatacandamaṇḍalaṃ.</p>
<p><a class='ref sc' id='sc22'>SC 22</a><a class='ref ms' id='ms21Bu_22'>Ms 21Bu_22</a><a class='ref msdiv' id='msdiv21'>Msdiv 21</a>Ābhassarā subhakiṇhā,<br>
Vehapphalā akaniṭṭhā ca devatā;<br>
Susuddhasukkavatthavasanā,<br>
Tiṭṭhanti pañjalīkatā.</p>
<p><a class='ref sc' id='sc23'>SC 23</a><a class='ref ms' id='ms21Bu_23'>Ms 21Bu_23</a><a class='ref msdiv' id='msdiv22'>Msdiv 22</a>Muñcanti pupphaṃ pana pañcavaṇṇikaṃ,<br>
Mandāravaṃ candanacuṇṇamissitaṃ;<br>
Bhamenti celāni ca ambare tadā,<br>
“Aho jino lokahitānukampako.</p>
<p><a class='ref sc' id='sc24'>SC 24</a><a class='ref ms' id='ms21Bu_24'>Ms 21Bu_24</a><a class='ref msdiv' id='msdiv23'>Msdiv 23</a>Tuvaṃ satthā ca ketū ca,<br>
dhajo yūpo ca pāṇinaṃ;<br>
Parāyaṇo patiṭṭhā ca,<br>
dīpo ca <span class='var' id='note4' title='dipaduttamo (bj, s2, s3)'>dvipaduttamo</span>”.</p>
<p><a class='ref sc' id='sc25'>SC 25</a><a class='ref ms' id='ms21Bu_25'>Ms 21Bu_25</a><a class='ref msdiv' id='msdiv24'>Msdiv 24</a>Dasasahassīlokadhātuyā,<br>
Devatāyo mahiddhikā;<br>
Parivāretvā namassanti,<br>
Tuṭṭhahaṭṭhā pamoditā.</p>
<p><a class='ref sc' id='sc26'>SC 26</a><a class='ref ms' id='ms21Bu_26'>Ms 21Bu_26</a><a class='ref msdiv' id='msdiv25'>Msdiv 25</a>Devatā devakaññā ca,<br>
pasannā tuṭṭhamānasā;<br>
Pañcavaṇṇikapupphehi,<br>
pūjayanti narāsabhaṃ.</p>
<p><a class='ref sc' id='sc27'>SC 27</a><a class='ref ms' id='ms21Bu_27'>Ms 21Bu_27</a><a class='ref msdiv' id='msdiv26'>Msdiv 26</a>Passanti taṃ devasaṅghā,<br>
pasannā tuṭṭhamānasā;<br>
Pañcavaṇṇikapupphehi,<br>
pūjayanti narāsabhaṃ.</p>
<p><a class='ref sc' id='sc28'>SC 28</a><a class='ref ms' id='ms21Bu_28'>Ms 21Bu_28</a><a class='ref msdiv' id='msdiv27'>Msdiv 27</a>“Aho acchariyaṃ loke,<br>
abbhutaṃ lomahaṃsanaṃ;<br>
Na medisaṃ bhūtapubbaṃ,<br>
accheraṃ lomahaṃsanaṃ”.</p>
<p><a class='ref sc' id='sc29'>SC 29</a><a class='ref ms' id='ms21Bu_29'>Ms 21Bu_29</a><a class='ref msdiv' id='msdiv28'>Msdiv 28</a>Sakasakamhi bhavane,<br>
nisīditvāna devatā;<br>
Hasanti tā mahāhasitaṃ,<br>
disvānaccherakaṃ nabhe.</p>
<p><a class='ref sc' id='sc30'>SC 30</a><a class='ref ms' id='ms21Bu_30'>Ms 21Bu_30</a><a class='ref msdiv' id='msdiv29'>Msdiv 29</a>Ākāsaṭṭhā ca bhūmaṭṭhā,<br>
tiṇapanthanivāsino;<br>
Katañjalī namassanti,<br>
tuṭṭhahaṭṭhā pamoditā.</p>
<p><a class='ref sc' id='sc31'>SC 31</a><a class='ref ms' id='ms21Bu_31'>Ms 21Bu_31</a><a class='ref msdiv' id='msdiv30'>Msdiv 30</a>Yepi dīghāyukā nāgā,<br>
puññavanto mahiddhikā;<br>
Pamoditā namassanti,<br>
pūjayanti naruttamaṃ.</p>
<p><a class='ref sc' id='sc32'>SC 32</a><a class='ref ms' id='ms21Bu_32'>Ms 21Bu_32</a><a class='ref msdiv' id='msdiv31'>Msdiv 31</a>Saṅgītiyo pavattenti,<br>
ambare anilañjase;<br>
Cammanaddhāni vādenti,<br>
disvānaccherakaṃ nabhe.</p>
<p><a class='ref sc' id='sc33'>SC 33</a><a class='ref ms' id='ms21Bu_33'>Ms 21Bu_33</a><a class='ref msdiv' id='msdiv32'>Msdiv 32</a>Saṅkhā ca paṇavā ceva,<br>
athopi <span class='var' id='note5' title='ḍeṇḍimā (bj, s2, s3)'>ḍiṇḍimā</span> bahū;<br>
Antalikkhasmiṃ vajjanti,<br>
disvānaccherakaṃ nabhe.</p>
<p><a class='ref sc' id='sc34'>SC 34</a><a class='ref ms' id='ms21Bu_34'>Ms 21Bu_34</a><a class='ref msdiv' id='msdiv33'>Msdiv 33</a>“Abbhuto vata no ajja,<br>
uppajji lomahaṃsano;<br>
Dhuvamatthasiddhiṃ labhāma,<br>
khaṇo no paṭipādito”.</p>
<p><a class='ref sc' id='sc35'>SC 35</a><a class='ref pts2ed' id='pts2ed1.4'>PTS 2nd ed. 1.4</a> <a class='ref ms' id='ms21Bu_35'>Ms 21Bu_35</a><a class='ref msdiv' id='msdiv34'>Msdiv 34</a>Buddhoti tesaṃ sutvāna,<br>
pīti uppajji tāvade;<br>
Buddho buddhoti kathayantā,<br>
tiṭṭhanti pañjalīkatā.</p>
<p><a class='ref sc' id='sc36'>SC 36</a><a class='ref ms' id='ms21Bu_36'>Ms 21Bu_36</a><a class='ref msdiv' id='msdiv35'>Msdiv 35</a>Hiṅkārā <span class='var' id='note6' title='hiṅkāraṃ sādhukārañca (bj, s2, s3, pts1-2)'>sādhukārā ca</span>,<br>
<span class='var' id='note7' title='ukkuṭṭhi sampasādanaṃ (bj) | ukkuṭṭhisampanādanaṃ (s2, s3, pts1) | ukkuṭṭhiṃ sampasādanaṃ (pts2)'>ukkuṭṭhi sampahaṃsanaṃ</span>;<br>
Pajā ca vividhā gagane,<br>
vattenti pañjalīkatā.</p>
<p><a class='ref sc' id='sc37'>SC 37</a><a class='ref ms' id='ms21Bu_37'>Ms 21Bu_37</a><a class='ref msdiv' id='msdiv36'>Msdiv 36</a>Gāyanti seḷenti ca vādayanti ca,<br>
Bhujāni pothenti ca naccayanti ca;<br>
Muñcanti pupphaṃ pana pañcavaṇṇikaṃ,<br>
Mandāravaṃ candanacuṇṇamissitaṃ.</p>
<p><a class='ref sc' id='sc38'>SC 38</a><a class='ref pts1ed' id='pts1ed1.4'>PTS 1st ed. 1.4</a> <a class='ref ms' id='ms21Bu_38'>Ms 21Bu_38</a><a class='ref msdiv' id='msdiv37'>Msdiv 37</a>“Yathā tuyhaṃ mahāvīra,<br>
pādesu cakkalakkhaṇaṃ;<br>
Dhajavajirapaṭākā,<br>
vaḍḍhamānaṅkusācitaṃ.</p>
<p><a class='ref sc' id='sc39'>SC 39</a><a class='ref ms' id='ms21Bu_39'>Ms 21Bu_39</a><a class='ref msdiv' id='msdiv38'>Msdiv 38</a>Rūpe sīle samādhimhi,<br>
paññāya ca asādiso;<br>
Vimuttiyā asamasamo,<br>
dhammacakkappavattane.</p>
<p><a class='ref sc' id='sc40'>SC 40</a><a class='ref ms' id='ms21Bu_40'>Ms 21Bu_40</a><a class='ref msdiv' id='msdiv39'>Msdiv 39</a>Dasanāgabalaṃ kāye,<br>
tuyhaṃ pākatikaṃ balaṃ;<br>
Iddhibalena asamo,<br>
dhammacakkappavattane.</p>
<p><a class='ref sc' id='sc41'>SC 41</a><a class='ref ms' id='ms21Bu_41'>Ms 21Bu_41</a><a class='ref msdiv' id='msdiv40'>Msdiv 40</a>Evaṃ sabbaguṇūpetaṃ,<br>
sabbaṅgasamupāgataṃ;<br>
Mahāmuniṃ kāruṇikaṃ,<br>
lokanāthaṃ namassatha.</p>
<p><a class='ref sc' id='sc42'>SC 42</a><a class='ref ms' id='ms21Bu_42'>Ms 21Bu_42</a><a class='ref msdiv' id='msdiv41'>Msdiv 41</a>Abhivādanaṃ thomanañca,<br>
vandanañca pasaṃsanaṃ;<br>
Namassanañca pūjañca,<br>
sabbaṃ arahasī tuvaṃ.</p>
<p><a class='ref sc' id='sc43'>SC 43</a><a class='ref ms' id='ms21Bu_43'>Ms 21Bu_43</a><a class='ref msdiv' id='msdiv42'>Msdiv 42</a>Ye keci loke vandaneyyā,<br>
vandanaṃ arahanti ye;<br>
Sabbaseṭṭho mahāvīra,<br>
sadiso te na vijjati.</p>
<p><a class='ref sc' id='sc44'>SC 44</a><a class='ref ms' id='ms21Bu_44'>Ms 21Bu_44</a><a class='ref msdiv' id='msdiv43'>Msdiv 43</a>Sāriputto mahāpañño,<br>
samādhijjhānakovido;<br>
Gijjhakūṭe ṭhitoyeva,<br>
passati lokanāyakaṃ.</p>
<p><a class='ref sc' id='sc45'>SC 45</a><a class='ref ms' id='ms21Bu_45'>Ms 21Bu_45</a><a class='ref msdiv' id='msdiv44'>Msdiv 44</a>Suphullaṃ sālarājaṃva,<br>
candaṃva gagane yathā;<br>
<span class='var' id='note8' title='majjhantikeva (sabbattha)'>Majjhanhikeva</span> sūriyaṃ,<br>
olokesi narāsabhaṃ.</p>
<p><a class='ref sc' id='sc46'>SC 46</a><a class='ref ms' id='ms21Bu_46'>Ms 21Bu_46</a><a class='ref msdiv' id='msdiv45'>Msdiv 45</a>Jalantaṃ dīparukkhaṃva,<br>
Taruṇasūriyaṃva uggataṃ;<br>
Byāmappabhānurañjitaṃ,<br>
Dhīraṃ passati lokanāyakaṃ.</p>
<p><a class='ref sc' id='sc47'>SC 47</a><a class='ref ms' id='ms21Bu_47'>Ms 21Bu_47</a><a class='ref msdiv' id='msdiv46'>Msdiv 46</a>Pañcannaṃ bhikkhusatānaṃ,<br>
katakiccāna tādinaṃ;<br>
Khīṇāsavānaṃ vimalānaṃ,<br>
khaṇena sannipātayi.</p>
<p><a class='ref sc' id='sc48'>SC 48</a><a class='ref ms' id='ms21Bu_48'>Ms 21Bu_48</a><a class='ref msdiv' id='msdiv47'>Msdiv 47</a>Lokappasādanaṃ nāma,<br>
pāṭihīraṃ nidassayi;<br>
Amhepi tattha gantvāna,<br>
vandissāma mayaṃ jinaṃ.</p>
<p><a class='ref sc' id='sc49'>SC 49</a><a class='ref ms' id='ms21Bu_49'>Ms 21Bu_49</a><a class='ref msdiv' id='msdiv48'>Msdiv 48</a>Etha sabbe gamissāma,<br>
pucchissāma mayaṃ jinaṃ;<br>
Kaṅkhaṃ vinodayissāma,<br>
passitvā lokanāyakaṃ”.</p>
<p><a class='ref sc' id='sc50'>SC 50</a><a class='ref pts2ed' id='pts2ed1.5'>PTS 2nd ed. 1.5</a> <a class='ref ms' id='ms21Bu_50'>Ms 21Bu_50</a><a class='ref msdiv' id='msdiv49'>Msdiv 49</a>Sādhūti te paṭissutvā,<br>
nipakā saṃvutindriyā;<br>
Pattacīvaramādāya,<br>
taramānā upāgamuṃ.</p>
<p><a class='ref sc' id='sc51'>SC 51</a><a class='ref ms' id='ms21Bu_51'>Ms 21Bu_51</a><a class='ref msdiv' id='msdiv50'>Msdiv 50</a>Khīṇāsavehi vimalehi,<br>
dantehi uttame dame;<br>
Sāriputto mahāpañño,<br>
iddhiyā upasaṅkami.</p>
<p><a class='ref sc' id='sc52'>SC 52</a><a class='ref ms' id='ms21Bu_52'>Ms 21Bu_52</a><a class='ref msdiv' id='msdiv51'>Msdiv 51</a>Tehi bhikkhūhi parivuto,<br>
sāriputto mahāgaṇī;<br>
Laḷanto devova gagane,<br>
iddhiyā upasaṅkami.</p>
<p><a class='ref sc' id='sc53'>SC 53</a><a class='ref ms' id='ms21Bu_53'>Ms 21Bu_53</a><a class='ref msdiv' id='msdiv52'>Msdiv 52</a><span class='var' id='note9' title='ukkāsitañca khipitañca (s2, s3)'>Ukkāsitañca khipitaṃ</span>,<br>
ajjhupekkhiya subbatā;<br>
Sagāravā sappatissā,<br>
sambuddhaṃ upasaṅkamuṃ.</p>
<p><a class='ref sc' id='sc54'>SC 54</a><a class='ref ms' id='ms21Bu_54'>Ms 21Bu_54</a><a class='ref msdiv' id='msdiv53'>Msdiv 53</a>Upasaṅkamitvā passanti,<br>
sayambhuṃ lokanāyakaṃ;<br>
Nabhe accuggataṃ dhīraṃ,<br>
candaṃva gagane yathā.</p>
<p><a class='ref sc' id='sc55'>SC 55</a><a class='ref ms' id='ms21Bu_55'>Ms 21Bu_55</a><a class='ref msdiv' id='msdiv54'>Msdiv 54</a>Jalantaṃ dīparukkhaṃva,<br>
vijjuṃva gagane yathā;<br>
Majjhanhikeva sūriyaṃ,<br>
passanti lokanāyakaṃ.</p>
<p><a class='ref sc' id='sc56'>SC 56</a><a class='ref ms' id='ms21Bu_56'>Ms 21Bu_56</a><a class='ref msdiv' id='msdiv55'>Msdiv 55</a>Pañcabhikkhusatā sabbe,<br>
passanti lokanāyakaṃ;<br>
Rahadamiva vippasannaṃ,<br>
suphullaṃ padumaṃ yathā.</p>
<p><a class='ref sc' id='sc57'>SC 57</a><a class='ref pts1ed' id='pts1ed1.5'>PTS 1st ed. 1.5</a> <a class='ref ms' id='ms21Bu_57'>Ms 21Bu_57</a><a class='ref msdiv' id='msdiv56'>Msdiv 56</a>Añjaliṃ paggahetvāna,<br>
tuṭṭhahaṭṭhā pamoditā;<br>
Namassamānā nipatanti,<br>
satthuno cakkalakkhaṇe.</p>
<p><a class='ref sc' id='sc58'>SC 58</a><a class='ref ms' id='ms21Bu_58'>Ms 21Bu_58</a><a class='ref msdiv' id='msdiv57'>Msdiv 57</a>Sāriputto mahāpañño,<br>
koraṇḍasamasādiso;<br>
Samādhijjhānakusalo,<br>
vandate lokanāyakaṃ.</p>
<p><a class='ref sc' id='sc59'>SC 59</a><a class='ref ms' id='ms21Bu_59'>Ms 21Bu_59</a><a class='ref msdiv' id='msdiv58'>Msdiv 58</a>Gajjitā kālameghova,<br>
nīluppalasamasādiso;<br>
Iddhibalena asamo,<br>
moggallāno mahiddhiko.</p>
<p><a class='ref sc' id='sc60'>SC 60</a><a class='ref ms' id='ms21Bu_60'>Ms 21Bu_60</a><a class='ref msdiv' id='msdiv59'>Msdiv 59</a>Mahākassapopi ca thero,<br>
uttattakanakasannibho;<br>
Dhutaguṇe agganikkhitto,<br>
thomito satthuvaṇṇito.</p>
<p><a class='ref sc' id='sc61'>SC 61</a><a class='ref ms' id='ms21Bu_61'>Ms 21Bu_61</a><a class='ref msdiv' id='msdiv60'>Msdiv 60</a>Dibbacakkhūnaṃ yo aggo,<br>
anuruddho mahāgaṇī;<br>
Ñātiseṭṭho bhagavato,<br>
avidūreva tiṭṭhati.</p>
<p><a class='ref sc' id='sc62'>SC 62</a><a class='ref ms' id='ms21Bu_62'>Ms 21Bu_62</a><a class='ref msdiv' id='msdiv61'>Msdiv 61</a>Āpattianāpattiyā,<br>
satekicchāya kovido;<br>
Vinaye agganikkhitto,<br>
upāli satthuvaṇṇito.</p>
<p><a class='ref sc' id='sc63'>SC 63</a><a class='ref ms' id='ms21Bu_63'>Ms 21Bu_63</a><a class='ref msdiv' id='msdiv62'>Msdiv 62</a>Sukhumanipuṇatthapaṭividdho,<br>
Kathikānaṃ pavaro gaṇī;<br>
Isi mantāniyā putto,<br>
Puṇṇo nāmāti vissuto.</p>
<p><a class='ref sc' id='sc64'>SC 64</a><a class='ref ms' id='ms21Bu_64'>Ms 21Bu_64</a><a class='ref msdiv' id='msdiv63'>Msdiv 63</a>Etesaṃ cittamaññāya,<br>
opammakusalo muni;<br>
Kaṅkhacchedo mahāvīro,<br>
kathesi attano guṇaṃ.</p>
<p><a class='ref sc' id='sc65'>SC 65</a><a class='ref pts2ed' id='pts2ed1.6'>PTS 2nd ed. 1.6</a> <a class='ref ms' id='ms21Bu_65'>Ms 21Bu_65</a><a class='ref msdiv' id='msdiv64'>Msdiv 64</a>“Cattāro te asaṅkheyyā,<br>
koṭi yesaṃ na nāyati;<br>
Sattakāyo ca ākāso,<br>
cakkavāḷā canantakā;<br>
Buddhañāṇaṃ appameyyaṃ,<br>
na sakkā ete vijānituṃ.</p>
<p><a class='ref sc' id='sc66'>SC 66</a><a class='ref ms' id='ms21Bu_66'>Ms 21Bu_66</a><a class='ref msdiv' id='msdiv65'>Msdiv 65</a>Kimetaṃ acchariyaṃ loke,<br>
yaṃ me iddhivikubbanaṃ;<br>
Aññe bahū acchariyā,<br>
abbhutā lomahaṃsanā.</p>
<p><a class='ref sc' id='sc67'>SC 67</a><a class='ref ms' id='ms21Bu_67'>Ms 21Bu_67</a><a class='ref msdiv' id='msdiv66'>Msdiv 66</a>Yadāhaṃ tusite kāye,<br>
santusito nāmahaṃ tadā;<br>
Dasasahassī samāgamma,<br>
yācanti pañjalī mamaṃ.</p>
<p><a class='ref sc' id='sc68'>SC 68</a><a class='ref ms' id='ms21Bu_68'>Ms 21Bu_68</a><a class='ref msdiv' id='msdiv67'>Msdiv 67</a>‘<span class='var' id='note10' title='kālo deva (bj, pts1-2) | kāloyaṃ te (s2, s3, mr)'>Kālo kho te</span> mahāvīra,<br>
uppajja mātukucchiyaṃ;<br>
Sadevakaṃ tārayanto,<br>
bujjhassu amataṃ padaṃ’.</p>
<p><a class='ref sc' id='sc69'>SC 69</a><a class='ref ms' id='ms21Bu_69'>Ms 21Bu_69</a><a class='ref msdiv' id='msdiv68'>Msdiv 68</a>Tusitā kāyā cavitvāna,<br>
yadā okkami kucchiyaṃ;<br>
Dasasahassīlokadhātu,<br>
kampittha dharaṇī tadā.</p>
<p><a class='ref sc' id='sc70'>SC 70</a><a class='ref ms' id='ms21Bu_70'>Ms 21Bu_70</a><a class='ref msdiv' id='msdiv69'>Msdiv 69</a>Yadāhaṃ mātukucchito,<br>
sampajānova nikkhamiṃ;<br>
Sādhukāraṃ pavattenti,<br>
dasasahassī pakampatha.</p>
<p><a class='ref sc' id='sc71'>SC 71</a><a class='ref ms' id='ms21Bu_71'>Ms 21Bu_71</a><a class='ref msdiv' id='msdiv70'>Msdiv 70</a>Okkantiṃ me samo natthi,<br>
jātito abhinikkhame;<br>
Sambodhiyaṃ ahaṃ seṭṭho,<br>
dhammacakkappavattane.</p>
<p><a class='ref sc' id='sc72'>SC 72</a><a class='ref ms' id='ms21Bu_72'>Ms 21Bu_72</a><a class='ref msdiv' id='msdiv71'>Msdiv 71</a>Aho acchariyaṃ loke,<br>
buddhānaṃ guṇamahantatā;<br>
Dasasahassīlokadhātu,<br>
chappakāraṃ pakampatha;<br>
Obhāso ca mahā āsi,<br>
accheraṃ lomahaṃsanaṃ”.</p>
<p><a class='ref sc' id='sc73'>SC 73</a><a class='ref ms' id='ms21Bu_73'>Ms 21Bu_73</a><a class='ref msdiv' id='msdiv72'>Msdiv 72</a><span class='var' id='note11' title='bhagavā ca tamhi (bj, s2, s3, pts1-2, mr)'>Bhagavā tamhi</span> samaye,<br>
lokajeṭṭho narāsabho;<br>
Sadevakaṃ dassayanto,<br>
iddhiyā caṅkamī jino.</p>
<p><a class='ref sc' id='sc74'>SC 74</a><a class='ref ms' id='ms21Bu_74'>Ms 21Bu_74</a><a class='ref msdiv' id='msdiv73'>Msdiv 73</a>Caṅkame caṅkamantova,<br>
kathesi lokanāyako;<br>
Antarā na nivatteti,<br>
catuhatthe caṅkame yathā.</p>
<p><a class='ref sc' id='sc75'>SC 75</a><a class='ref pts1ed' id='pts1ed1.6'>PTS 1st ed. 1.6</a> <a class='ref ms' id='ms21Bu_75'>Ms 21Bu_75</a><a class='ref msdiv' id='msdiv74'>Msdiv 74</a>Sāriputto mahāpañño,<br>
samādhijjhānakovido;<br>
Paññāya pāramippatto,<br>
pucchati lokanāyakaṃ.</p>
<p><a class='ref sc' id='sc76'>SC 76</a><a class='ref ms' id='ms21Bu_76'>Ms 21Bu_76</a><a class='ref msdiv' id='msdiv75'>Msdiv 75</a>“Kīdiso te mahāvīra,<br>
abhinīhāro naruttama;<br>
Kamhi kāle tayā dhīra,<br>
patthitā bodhimuttamā.</p>
<p><a class='ref sc' id='sc77'>SC 77</a><a class='ref ms' id='ms21Bu_77'>Ms 21Bu_77</a><a class='ref msdiv' id='msdiv76'>Msdiv 76</a>Dānaṃ sīlañca nekkhammaṃ,<br>
paññāvīriyañca kīdisaṃ;<br>
Khantisaccamadhiṭṭhānaṃ,<br>
mettupekkhā ca kīdisā.</p>
<p><a class='ref sc' id='sc78'>SC 78</a><a class='ref ms' id='ms21Bu_78'>Ms 21Bu_78</a><a class='ref msdiv' id='msdiv77'>Msdiv 77</a>Dasa pāramī tayā dhīra,<br>
kīdisī lokanāyaka;<br>
Kathaṃ upapāramī puṇṇā,<br>
paramatthapāramī kathaṃ”.</p>
<p><a class='ref sc' id='sc79'>SC 79</a><a class='ref ms' id='ms21Bu_79'>Ms 21Bu_79</a><a class='ref msdiv' id='msdiv78'>Msdiv 78</a>Tassa puṭṭho viyākāsi,<br>
karavīkamadhuragiro;<br>
Nibbāpayanto hadayaṃ,<br>
hāsayanto sadevakaṃ.</p>
<p><a class='ref sc' id='sc80'>SC 80</a><a class='ref pts2ed' id='pts2ed1.7'>PTS 2nd ed. 1.7</a> <a class='ref ms' id='ms21Bu_80'>Ms 21Bu_80</a><a class='ref msdiv' id='msdiv79'>Msdiv 79</a>Atītabuddhānaṃ jinānaṃ desitaṃ,<br>
<span class='var' id='note12' title='nikīḷitaṃ (s2, s3, pts1-2, mr)'>Nikīlitaṃ</span> buddhaparamparāgataṃ;<br>
Pubbenivāsānugatāya buddhiyā,<br>
Pakāsayī lokahitaṃ sadevake.</p>
<p><a class='ref sc' id='sc81'>SC 81</a><a class='ref ms' id='ms21Bu_81'>Ms 21Bu_81</a><a class='ref msdiv' id='msdiv80'>Msdiv 80</a>“Pītipāmojjajananaṃ,<br>
sokasallavinodanaṃ;<br>
Sabbasampattipaṭilābhaṃ,<br>
cittīkatvā suṇātha me.</p>
<p><a class='ref sc' id='sc82'>SC 82</a><a class='ref ms' id='ms21Bu_82'>Ms 21Bu_82</a><a class='ref msdiv' id='msdiv81'>Msdiv 81</a>Madanimmadanaṃ sokanudaṃ,<br>
Saṃsāraparimocanaṃ;<br>
Sabbadukkhakkhayaṃ maggaṃ,<br>
Sakkaccaṃ paṭipajjathā”ti.</p>
</blockquote>
<p class='endsutta'><a class='ref sc' id='sc83'>SC 83</a><a class='ref ms' id='ms21Bu_83'>Ms 21Bu_83</a>Ratanacaṅkamanakaṇḍo niṭṭhito.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
