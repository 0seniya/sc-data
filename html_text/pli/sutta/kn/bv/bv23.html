<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv23' lang='pli'>
<header>
<ul>
<li class='division'>Buddhavaṃsa</li>
</ul>
<h1>23. Vessabhūbuddhavaṃsa</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts1ed' id='pts1ed.56' href='#pts1ed.56'>PTS 1st ed. .56</a> <a class='ref pts2ed' id='pts2ed1.83' href='#pts2ed1.83'>PTS 2nd ed. 1.83</a> <a class='ref ms' id='ms21Bu_895' href='#ms21Bu_895'>Ms 21Bu_895</a><a class='ref msdiv' id='msdiv1' href='#msdiv1'>Msdiv 1</a>“Tattheva maṇḍakappamhi,<br>
asamo appaṭipuggalo;<br>
Vessabhū nāma nāmena,<br>
loke uppajji <span class='var' id='note110' title='so jino (s2, s3, km, pts1, mr)' href='#note110' title='so jino (s2, s3, km, pts1, mr)'>nāyako</span>.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Bu_896' href='#ms21Bu_896'>Ms 21Bu_896</a><a class='ref msdiv' id='msdiv2' href='#msdiv2'>Msdiv 2</a>Ādittaṃ vata rāgaggi,<br>
taṇhānaṃ vijitaṃ tadā;<br>
Nāgova bandhanaṃ chetvā,<br>
patto sambodhimuttamaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Bu_897' href='#ms21Bu_897'>Ms 21Bu_897</a><a class='ref msdiv' id='msdiv3' href='#msdiv3'>Msdiv 3</a>Dhammacakkaṃ pavattente,<br>
vessabhūlokanāyake;<br>
Asītikoṭisahassānaṃ,<br>
paṭhamābhisamayo ahu.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Bu_898' href='#ms21Bu_898'>Ms 21Bu_898</a><a class='ref msdiv' id='msdiv4' href='#msdiv4'>Msdiv 4</a>Pakkante cārikaṃ raṭṭhe,<br>
lokajeṭṭhe narāsabhe;<br>
Sattatikoṭisahassānaṃ,<br>
dutiyābhisamayo ahu.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Bu_899' href='#ms21Bu_899'>Ms 21Bu_899</a><a class='ref msdiv' id='msdiv5' href='#msdiv5'>Msdiv 5</a>Mahādiṭṭhiṃ vinodento,<br>
pāṭiheraṃ karoti so;<br>
Samāgatā naramarū,<br>
dasasahassī sadevake.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Bu_900' href='#ms21Bu_900'>Ms 21Bu_900</a><a class='ref msdiv' id='msdiv6' href='#msdiv6'>Msdiv 6</a>Mahāacchariyaṃ disvā,<br>
abbhutaṃ lomahaṃsanaṃ;<br>
Devā ceva manussā ca,<br>
bujjhare saṭṭhikoṭiyo.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Bu_901' href='#ms21Bu_901'>Ms 21Bu_901</a><a class='ref msdiv' id='msdiv7' href='#msdiv7'>Msdiv 7</a>Sannipātā tayo āsuṃ,<br>
vessabhussa mahesino;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Bu_902' href='#ms21Bu_902'>Ms 21Bu_902</a><a class='ref msdiv' id='msdiv8' href='#msdiv8'>Msdiv 8</a>Asītibhikkhusahassānaṃ,<br>
paṭhamo āsi samāgamo;<br>
Sattatibhikkhusahassānaṃ,<br>
dutiyo āsi samāgamo.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Bu_903' href='#ms21Bu_903'>Ms 21Bu_903</a><a class='ref msdiv' id='msdiv9' href='#msdiv9'>Msdiv 9</a>Saṭṭhibhikkhusahassānaṃ,<br>
tatiyo āsi samāgamo;<br>
Jarādibhayabhītānaṃ,<br>
orasānaṃ mahesino.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Bu_904' href='#ms21Bu_904'>Ms 21Bu_904</a><a class='ref msdiv' id='msdiv10' href='#msdiv10'>Msdiv 10</a>Ahaṃ tena samayena,<br>
sudassano nāma khattiyo;<br>
Nimantetvā mahāvīraṃ,<br>
dānaṃ datvā mahārahaṃ;<br>
Annapānena vatthena,<br>
sasaṃghaṃ jinapūjayiṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Bu_905' href='#ms21Bu_905'>Ms 21Bu_905</a><a class='ref msdiv' id='msdiv11' href='#msdiv11'>Msdiv 11</a>Tassa buddhassa asamassa,<br>
cakkaṃ vattitamuttamaṃ;<br>
Sutvāna paṇitaṃ dhammaṃ,<br>
pabbajjamabhirocayiṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms21Bu_906' href='#ms21Bu_906'>Ms 21Bu_906</a><a class='ref msdiv' id='msdiv12' href='#msdiv12'>Msdiv 12</a>Mahādānaṃ pavattetvā,<br>
rattindivamatandito;<br>
Pabbajjaṃ guṇasampannaṃ,<br>
pabbajiṃ jinasantike.</p>
<p><a class='ref sc' id='sc13' href='#sc13'>SC 13</a><a class='ref ms' id='ms21Bu_907' href='#ms21Bu_907'>Ms 21Bu_907</a><a class='ref msdiv' id='msdiv13' href='#msdiv13'>Msdiv 13</a>Ācāraguṇasampanno,<br>
vattasīlasamāhito;<br>
Sabbaññutaṃ gavesanto,<br>
ramāmi jinasāsane.</p>
<p><a class='ref sc' id='sc14' href='#sc14'>SC 14</a><a class='ref pts2ed' id='pts2ed1.84' href='#pts2ed1.84'>PTS 2nd ed. 1.84</a> <a class='ref ms' id='ms21Bu_908' href='#ms21Bu_908'>Ms 21Bu_908</a><a class='ref msdiv' id='msdiv14' href='#msdiv14'>Msdiv 14</a>Saddhāpītiṃ upagantvā,<br>
buddhaṃ vandāmi sattharaṃ;<br>
Pīti uppajjati mayhaṃ,<br>
bodhiyāyeva kāraṇā.</p>
<p><a class='ref sc' id='sc15' href='#sc15'>SC 15</a><a class='ref ms' id='ms21Bu_909' href='#ms21Bu_909'>Ms 21Bu_909</a><a class='ref msdiv' id='msdiv15' href='#msdiv15'>Msdiv 15</a>Anivattamānasaṃ ñatvā,<br>
sambuddho etadabravi;<br>
‘Ekatiṃse ito kappe,<br>
ayaṃ buddho bhavissati.</p>
<p><a class='ref sc' id='sc16' href='#sc16'>SC 16</a><a class='ref ms' id='ms21Bu_910' href='#ms21Bu_910'>Ms 21Bu_910</a><a class='ref msdiv' id='msdiv16' href='#msdiv16'>Msdiv 16</a>Ahu kapilavhayā rammā,<br>
… pe …<br>
hessāma sammukhā imaṃ’.</p>
<p><a class='ref sc' id='sc17' href='#sc17'>SC 17</a><a class='ref pts1ed' id='pts1ed.57' href='#pts1ed.57'>PTS 1st ed. .57</a> <a class='ref ms' id='ms21Bu_911' href='#ms21Bu_911'>Ms 21Bu_911</a><a class='ref msdiv' id='msdiv17' href='#msdiv17'>Msdiv 17</a>Tassāhaṃ vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms21Bu_912' href='#ms21Bu_912'>Ms 21Bu_912</a><a class='ref msdiv' id='msdiv18' href='#msdiv18'>Msdiv 18</a>Anomaṃ nāma nagaraṃ,<br>
suppatīto nāma khattiyo;<br>
Mātā yasavatī nāma,<br>
vessabhussa mahesino.</p>
<p><a class='ref sc' id='sc19' href='#sc19'>SC 19</a><a class='ref ms' id='ms21Bu_913' href='#ms21Bu_913'>Ms 21Bu_913</a><a class='ref msdiv' id='msdiv19' href='#msdiv19'>Msdiv 19</a>Cha ca vassasahassāni,<br>
Agāraṃ ajjha so vasi;<br>
Ruci suruci rativaḍḍhano,<br>
Tayo pāsādamuttamā.</p>
<p><a class='ref sc' id='sc20' href='#sc20'>SC 20</a><a class='ref ms' id='ms21Bu_914' href='#ms21Bu_914'>Ms 21Bu_914</a><a class='ref msdiv' id='msdiv20' href='#msdiv20'>Msdiv 20</a>Anūnatiṃsasahassāni,<br>
nāriyo samalaṅkatā;<br>
Sucittā nāma sā nārī,<br>
suppabuddho nāma atrajo.</p>
<p><a class='ref sc' id='sc21' href='#sc21'>SC 21</a><a class='ref ms' id='ms21Bu_915' href='#ms21Bu_915'>Ms 21Bu_915</a><a class='ref msdiv' id='msdiv21' href='#msdiv21'>Msdiv 21</a>Nimitte caturo disvā,<br>
sivikāyābhinikkhami;<br>
Chamāsaṃ padhānacāraṃ,<br>
acarī purisuttamo.</p>
<p><a class='ref sc' id='sc22' href='#sc22'>SC 22</a><a class='ref ms' id='ms21Bu_916' href='#ms21Bu_916'>Ms 21Bu_916</a><a class='ref msdiv' id='msdiv22' href='#msdiv22'>Msdiv 22</a>Brahmunā yācito santo,<br>
vessabhūlokanāyako;<br>
Vatti cakkaṃ mahāvīro,<br>
aruṇārāme naruttamo.</p>
<p><a class='ref sc' id='sc23' href='#sc23'>SC 23</a><a class='ref ms' id='ms21Bu_917' href='#ms21Bu_917'>Ms 21Bu_917</a><a class='ref msdiv' id='msdiv23' href='#msdiv23'>Msdiv 23</a>Soṇo ca uttaro ceva,<br>
ahesuṃ aggasāvakā;<br>
Upasanto nāmupaṭṭhāko,<br>
vessabhussa mahesino.</p>
<p><a class='ref sc' id='sc24' href='#sc24'>SC 24</a><a class='ref ms' id='ms21Bu_918' href='#ms21Bu_918'>Ms 21Bu_918</a><a class='ref msdiv' id='msdiv24' href='#msdiv24'>Msdiv 24</a><span class='var' id='note111' title='dāmā (bj, pts1-2)' href='#note111' title='dāmā (bj, pts1-2)'>Rāmā</span> ceva samālā ca,<br>
ahesuṃ aggasāvikā;<br>
Bodhi tassa bhagavato,<br>
mahāsāloti vuccati.</p>
<p><a class='ref sc' id='sc25' href='#sc25'>SC 25</a><a class='ref ms' id='ms21Bu_919' href='#ms21Bu_919'>Ms 21Bu_919</a><a class='ref msdiv' id='msdiv25' href='#msdiv25'>Msdiv 25</a>Sotthiko ceva <span class='var' id='note112' title='rammo (bj, s2, s3, pts1-2)' href='#note112' title='rammo (bj, s2, s3, pts1-2)'>rambho</span> ca,<br>
ahesuṃ aggupaṭṭhakā;<br>
Gotamī sirimā ceva,<br>
ahesuṃ aggupaṭṭhikā.</p>
<p><a class='ref sc' id='sc26' href='#sc26'>SC 26</a><a class='ref ms' id='ms21Bu_920' href='#ms21Bu_920'>Ms 21Bu_920</a><a class='ref msdiv' id='msdiv26' href='#msdiv26'>Msdiv 26</a>Saṭṭhiratanamubbedho,<br>
hemayūpasamūpamo;<br>
Kāyā niccharati rasmi,<br>
rattiṃva pabbate sikhī.</p>
<p><a class='ref sc' id='sc27' href='#sc27'>SC 27</a><a class='ref ms' id='ms21Bu_921' href='#ms21Bu_921'>Ms 21Bu_921</a><a class='ref msdiv' id='msdiv27' href='#msdiv27'>Msdiv 27</a>Saṭṭhivassasahassāni,<br>
āyu tassa mahesino;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='ref sc' id='sc28' href='#sc28'>SC 28</a><a class='ref ms' id='ms21Bu_922' href='#ms21Bu_922'>Ms 21Bu_922</a><a class='ref msdiv' id='msdiv28' href='#msdiv28'>Msdiv 28</a>Dhammaṃ vitthārikaṃ katvā,<br>
vibhajitvā mahājanaṃ;<br>
Dhammanāvaṃ ṭhapetvāna,<br>
nibbuto so sasāvako.</p>
<p><a class='ref sc' id='sc29' href='#sc29'>SC 29</a><a class='ref pts2ed' id='pts2ed1.85' href='#pts2ed1.85'>PTS 2nd ed. 1.85</a> <a class='ref ms' id='ms21Bu_923' href='#ms21Bu_923'>Ms 21Bu_923</a><a class='ref msdiv' id='msdiv29' href='#msdiv29'>Msdiv 29</a>Dassaneyyaṃ sabbajanaṃ,<br>
vihāraṃ iriyāpathaṃ;<br>
Sabbaṃ tamantarahitaṃ,<br>
nanu rittā sabbasaṅkhārā.</p>
<p><a class='ref sc' id='sc30' href='#sc30'>SC 30</a><a class='ref ms' id='ms21Bu_924' href='#ms21Bu_924'>Ms 21Bu_924</a><a class='ref msdiv' id='msdiv30' href='#msdiv30'>Msdiv 30</a>Vessabhū jinavaro satthā,<br>
Khemārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (901)</p>
</blockquote>
<p class='endsutta'><a class='ref sc' id='sc31' href='#sc31'>SC 31</a><a class='ref ms' id='ms21Bu_925' href='#ms21Bu_925'>Ms 21Bu_925</a>Vessabhussa bhagavato vaṃso ekavīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
