<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv8' lang='pli'>
<header>
<ul>
<li class='division'>Buddhavaṃsa</li>
</ul>
<h1>8. Sobhitabuddhavaṃsa</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts1ed' id='pts1ed.27' href='#pts1ed.27'>PTS 1st ed. .27</a> <a class='ref pts2ed' id='pts2ed1.38' href='#pts2ed1.38'>PTS 2nd ed. 1.38</a> <a class='ref ms' id='ms21Bu_441' href='#ms21Bu_441'>Ms 21Bu_441</a><a class='ref msdiv' id='msdiv1' href='#msdiv1'>Msdiv 1</a>“Revatassa aparena,<br>
sobhito nāma nāyako;<br>
Samāhito santacitto,<br>
asamo appaṭipuggalo.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Bu_442' href='#ms21Bu_442'>Ms 21Bu_442</a><a class='ref msdiv' id='msdiv2' href='#msdiv2'>Msdiv 2</a>So jino sakagehamhi,<br>
mānasaṃ vinivattayi;<br>
Patvāna kevalaṃ bodhiṃ,<br>
dhammacakkaṃ pavattayi.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Bu_443' href='#ms21Bu_443'>Ms 21Bu_443</a><a class='ref msdiv' id='msdiv3' href='#msdiv3'>Msdiv 3</a>Yāva heṭṭhā avīcito,<br>
bhavaggā cāpi uddhato;<br>
Etthantare ekaparisā,<br>
ahosi dhammadesane.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Bu_444' href='#ms21Bu_444'>Ms 21Bu_444</a><a class='ref msdiv' id='msdiv4' href='#msdiv4'>Msdiv 4</a>Tāya parisāya sambuddho,<br>
dhammacakkaṃ pavattayi;<br>
Gaṇanāya na vattabbo,<br>
paṭhamābhisamayo ahu.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Bu_445' href='#ms21Bu_445'>Ms 21Bu_445</a><a class='ref msdiv' id='msdiv5' href='#msdiv5'>Msdiv 5</a>Tato parampi desente,<br>
marūnañca samāgame;<br>
Navutikoṭisahassānaṃ,<br>
dutiyābhisamayo ahu.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Bu_446' href='#ms21Bu_446'>Ms 21Bu_446</a><a class='ref msdiv' id='msdiv6' href='#msdiv6'>Msdiv 6</a>Punāparaṃ rājaputto,<br>
jayaseno nāma khattiyo;<br>
Ārāmaṃ ropayitvāna,<br>
buddhe niyyādayī tadā.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Bu_447' href='#ms21Bu_447'>Ms 21Bu_447</a><a class='ref msdiv' id='msdiv7' href='#msdiv7'>Msdiv 7</a>Tassa yāgaṃ pakittento,<br>
dhammaṃ desesi cakkhumā;<br>
Tadā koṭisahassānaṃ,<br>
tatiyābhisamayo ahu.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Bu_448' href='#ms21Bu_448'>Ms 21Bu_448</a><a class='ref msdiv' id='msdiv8' href='#msdiv8'>Msdiv 8</a>Sannipātā tayo āsuṃ,<br>
sobhitassa mahesino;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Bu_449' href='#ms21Bu_449'>Ms 21Bu_449</a><a class='ref msdiv' id='msdiv9' href='#msdiv9'>Msdiv 9</a>Uggato nāma so rājā,<br>
dānaṃ deti naruttame;<br>
Tamhi dāne samāgañchuṃ,<br>
<span class='var' id='note54' title='arahataṃ (mr)' href='#note54' title='arahataṃ (mr)'>arahantā</span> satakoṭiyo.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Bu_450' href='#ms21Bu_450'>Ms 21Bu_450</a><a class='ref msdiv' id='msdiv10' href='#msdiv10'>Msdiv 10</a>Punāparaṃ <span class='var' id='note55' title='pūgagaṇo (s2, s3) | pugagaṇo (mr)' href='#note55' title='pūgagaṇo (s2, s3) | pugagaṇo (mr)'>puragaṇo</span>,<br>
deti dānaṃ naruttame;<br>
Tadā navutikoṭīnaṃ,<br>
dutiyo āsi samāgamo.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Bu_451' href='#ms21Bu_451'>Ms 21Bu_451</a><a class='ref msdiv' id='msdiv11' href='#msdiv11'>Msdiv 11</a>Devaloke vasitvāna,<br>
yadā orohatī jino;<br>
Tadā asītikoṭīnaṃ,<br>
tatiyo āsi samāgamo.</p>
<p><a class='ref sc' id='sc12' href='#sc12'>SC 12</a><a class='ref ms' id='ms21Bu_452' href='#ms21Bu_452'>Ms 21Bu_452</a><a class='ref msdiv' id='msdiv12' href='#msdiv12'>Msdiv 12</a>Ahaṃ tena samayena,<br>
sujāto nāma brāhmaṇo;<br>
Tadā sasāvakaṃ buddhaṃ,<br>
annapānena tappayiṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms21Bu_453' href='#ms21Bu_453'>Ms 21Bu_453</a><a class='ref msdiv' id='msdiv13' href='#msdiv13'>Msdiv 13</a>Sopi maṃ buddho byākāsi,<br>
sobhito lokanāyako;<br>
‘Aparimeyyito kappe,<br>
ayaṃ buddho bhavissati.</p>
<p><a class='ref sc' id='sc14' href='#sc14'>SC 14</a><a class='ref ms' id='ms21Bu_454' href='#ms21Bu_454'>Ms 21Bu_454</a><a class='ref msdiv' id='msdiv14' href='#msdiv14'>Msdiv 14</a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class='ref sc' id='sc15' href='#sc15'>SC 15</a><a class='ref pts2ed' id='pts2ed1.39' href='#pts2ed1.39'>PTS 2nd ed. 1.39</a> <a class='ref ms' id='ms21Bu_455' href='#ms21Bu_455'>Ms 21Bu_455</a><a class='ref msdiv' id='msdiv15' href='#msdiv15'>Msdiv 15</a>Tassāpi vacanaṃ sutvā,<br>
haṭṭho saṃviggamānaso;<br>
Tamevatthamanuppattiyā,<br>
uggaṃ dhitimakāsahaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms21Bu_456' href='#ms21Bu_456'>Ms 21Bu_456</a><a class='ref msdiv' id='msdiv16' href='#msdiv16'>Msdiv 16</a>Sudhammaṃ nāma nagaraṃ,<br>
sudhammo nāma khattiyo;<br>
Sudhammā nāma janikā,<br>
sobhitassa mahesino.</p>
<p><a class='ref sc' id='sc17' href='#sc17'>SC 17</a><a class='ref pts1ed' id='pts1ed.28' href='#pts1ed.28'>PTS 1st ed. .28</a> <a class='ref ms' id='ms21Bu_457' href='#ms21Bu_457'>Ms 21Bu_457</a><a class='ref msdiv' id='msdiv17' href='#msdiv17'>Msdiv 17</a>Navavassasahassāni,<br>
agāraṃ ajjha so vasi;<br>
Kumudo nāḷino padumo,<br>
tayo pāsādamuttamā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms21Bu_458' href='#ms21Bu_458'>Ms 21Bu_458</a><a class='ref msdiv' id='msdiv18' href='#msdiv18'>Msdiv 18</a>Sattatiṃsasahassāni,<br>
nāriyo samalaṅkatā;<br>
<span class='var' id='note56' title='samaṅgī (bj, pts1-2) | makilā (s2, s3, km) | makhilā (aṭṭha.)' href='#note56' title='samaṅgī (bj, pts1-2) | makilā (s2, s3, km) | makhilā (aṭṭha.)'>Maṇilā</span> nāma sā nārī,<br>
sīho nāmāsi atrajo.</p>
<p><a class='ref sc' id='sc19' href='#sc19'>SC 19</a><a class='ref ms' id='ms21Bu_459' href='#ms21Bu_459'>Ms 21Bu_459</a><a class='ref msdiv' id='msdiv19' href='#msdiv19'>Msdiv 19</a>Nimitte caturo disvā,<br>
pāsādenābhinikkhami;<br>
Sattāhaṃ padhānacāraṃ,<br>
caritvā purisuttamo.</p>
<p><a class='ref sc' id='sc20' href='#sc20'>SC 20</a><a class='ref ms' id='ms21Bu_460' href='#ms21Bu_460'>Ms 21Bu_460</a><a class='ref msdiv' id='msdiv20' href='#msdiv20'>Msdiv 20</a>Brahmunā yācito santo,<br>
sobhito lokanāyako;<br>
Vatti cakkaṃ mahāvīro,<br>
sudhammuyyānamuttame.</p>
<p><a class='ref sc' id='sc21' href='#sc21'>SC 21</a><a class='ref ms' id='ms21Bu_461' href='#ms21Bu_461'>Ms 21Bu_461</a><a class='ref msdiv' id='msdiv21' href='#msdiv21'>Msdiv 21</a>Asamo ca sunetto ca,<br>
ahesuṃ aggasāvakā;<br>
Anomo nāmupaṭṭhāko,<br>
sobhitassa mahesino.</p>
<p><a class='ref sc' id='sc22' href='#sc22'>SC 22</a><a class='ref ms' id='ms21Bu_462' href='#ms21Bu_462'>Ms 21Bu_462</a><a class='ref msdiv' id='msdiv22' href='#msdiv22'>Msdiv 22</a>Nakulā ca sujātā ca,<br>
ahesuṃ aggasāvikā;<br>
Bujjhamāno ca so buddho,<br>
nāgamūle abujjhatha.</p>
<p><a class='ref sc' id='sc23' href='#sc23'>SC 23</a><a class='ref ms' id='ms21Bu_463' href='#ms21Bu_463'>Ms 21Bu_463</a><a class='ref msdiv' id='msdiv23' href='#msdiv23'>Msdiv 23</a>Rammo ceva sudatto ca,<br>
ahesuṃ aggupaṭṭhakā;<br>
Nakulā ceva cittā ca,<br>
ahesuṃ aggupaṭṭhikā.</p>
<p><a class='ref sc' id='sc24' href='#sc24'>SC 24</a><a class='ref ms' id='ms21Bu_464' href='#ms21Bu_464'>Ms 21Bu_464</a><a class='ref msdiv' id='msdiv24' href='#msdiv24'>Msdiv 24</a>Aṭṭhapaṇṇāsaratanaṃ,<br>
accuggato mahāmuni;<br>
Obhāseti disā sabbā,<br>
sataraṃsīva uggato.</p>
<p><a class='ref sc' id='sc25' href='#sc25'>SC 25</a><a class='ref ms' id='ms21Bu_465' href='#ms21Bu_465'>Ms 21Bu_465</a><a class='ref msdiv' id='msdiv25' href='#msdiv25'>Msdiv 25</a>Yathā suphullaṃ pavanaṃ,<br>
nānāgandhehi dhūpitaṃ;<br>
Tatheva tassa pāvacanaṃ,<br>
sīlagandhehi dhūpitaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms21Bu_466' href='#ms21Bu_466'>Ms 21Bu_466</a><a class='ref msdiv' id='msdiv26' href='#msdiv26'>Msdiv 26</a>Yathāpi sāgaro nāma,<br>
dassanena atappiyo;<br>
Tatheva tassa pāvacanaṃ,<br>
savanena atappiyaṃ.</p>
<p><a class='ref sc' id='sc27' href='#sc27'>SC 27</a><a class='ref ms' id='ms21Bu_467' href='#ms21Bu_467'>Ms 21Bu_467</a><a class='ref msdiv' id='msdiv27' href='#msdiv27'>Msdiv 27</a>Navutivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='ref sc' id='sc28' href='#sc28'>SC 28</a><a class='ref ms' id='ms21Bu_468' href='#ms21Bu_468'>Ms 21Bu_468</a><a class='ref msdiv' id='msdiv28' href='#msdiv28'>Msdiv 28</a>Ovādaṃ anusiṭṭhiñca,<br>
datvāna sesake jane;<br>
Hutāsanova tāpetvā,<br>
nibbuto so sasāvako.</p>
<p><a class='ref sc' id='sc29' href='#sc29'>SC 29</a><a class='ref ms' id='ms21Bu_469' href='#ms21Bu_469'>Ms 21Bu_469</a><a class='ref msdiv' id='msdiv29' href='#msdiv29'>Msdiv 29</a>So ca buddho asamasamo,<br>
tepi sāvakā balappattā;<br>
Sabbaṃ tamantarahitaṃ,<br>
nanu rittā sabbasaṅkhārā.</p>
<p><a class='ref sc' id='sc30' href='#sc30'>SC 30</a><a class='ref pts2ed' id='pts2ed1.40' href='#pts2ed1.40'>PTS 2nd ed. 1.40</a> <a class='ref ms' id='ms21Bu_470' href='#ms21Bu_470'>Ms 21Bu_470</a><a class='ref msdiv' id='msdiv30' href='#msdiv30'>Msdiv 30</a>Sobhito varasambuddho,<br>
Sīhārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (462)</p>
</blockquote>
<p class='endsutta'><a class='ref sc' id='sc31' href='#sc31'>SC 31</a><a class='ref ms' id='ms21Bu_471' href='#ms21Bu_471'>Ms 21Bu_471</a>Sobhitassa bhagavato vaṃso chaṭṭho.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
