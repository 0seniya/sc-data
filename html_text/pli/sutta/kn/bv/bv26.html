<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv26' lang='pli'>
<header>
<ul>
<li class='division'>Buddhavaṃsa</li>
</ul>
<h1>26. Kassapabuddhavaṃsa</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts1ed' id='pts1ed.62' href='#pts1ed.62'>PTS 1st ed. .62</a> <a class='ref pts2ed' id='pts2ed1.92' href='#pts2ed1.92'>PTS 2nd ed. 1.92</a> <a class='ref ms' id='ms21Bu_984' href='#ms21Bu_984'>Ms 21Bu_984</a><a class='ref msdiv' id='msdiv1' href='#msdiv1'>Msdiv 1</a>“Koṇāgamanassa aparena,<br>
Sambuddho dvipaduttamo;<br>
Kassapo nāma gottena,<br>
Dhammarājā pabhaṅkaro.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Bu_985' href='#ms21Bu_985'>Ms 21Bu_985</a><a class='ref msdiv' id='msdiv2' href='#msdiv2'>Msdiv 2</a>Sañchaḍḍitaṃ kulamūlaṃ,<br>
bahvannapānabhojanaṃ;<br>
Datvāna yācake dānaṃ,<br>
pūrayitvāna mānasaṃ;<br>
Usabhova āḷakaṃ bhetvā,<br>
patto sambodhimuttamaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Bu_986' href='#ms21Bu_986'>Ms 21Bu_986</a><a class='ref msdiv' id='msdiv3' href='#msdiv3'>Msdiv 3</a>Dhammacakkaṃ pavattente,<br>
kassape lokanāyake;<br>
Vīsakoṭisahassānaṃ,<br>
paṭhamābhisamayo ahu.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Bu_987' href='#ms21Bu_987'>Ms 21Bu_987</a><a class='ref msdiv' id='msdiv4' href='#msdiv4'>Msdiv 4</a>Catumāsaṃ yadā buddho,<br>
loke carati cārikaṃ;<br>
Dasakoṭisahassānaṃ,<br>
dutiyābhisamayo ahu.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Bu_988' href='#ms21Bu_988'>Ms 21Bu_988</a><a class='ref msdiv' id='msdiv5' href='#msdiv5'>Msdiv 5</a>Yamakaṃ vikubbanaṃ katvā,<br>
ñāṇadhātuṃ pakittayi;<br>
Pañcakoṭisahassānaṃ,<br>
tatiyābhisamayo ahu.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Bu_989' href='#ms21Bu_989'>Ms 21Bu_989</a><a class='ref msdiv' id='msdiv6' href='#msdiv6'>Msdiv 6</a>Sudhammā devapure ramme,<br>
tattha dhammaṃ pakittayi;<br>
Tīṇikoṭisahassānaṃ,<br>
devānaṃ bodhayī jino.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Bu_990' href='#ms21Bu_990'>Ms 21Bu_990</a><a class='ref msdiv' id='msdiv7' href='#msdiv7'>Msdiv 7</a>Naradevassa yakkhassa,<br>
apare dhammadesane;<br>
Etesānaṃ abhisamayā,<br>
gaṇanāto asaṅkhiyā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Bu_991' href='#ms21Bu_991'>Ms 21Bu_991</a><a class='ref msdiv' id='msdiv8' href='#msdiv8'>Msdiv 8</a>Tassāpi devadevassa,<br>
eko āsi samāgamo;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Bu_992' href='#ms21Bu_992'>Ms 21Bu_992</a><a class='ref msdiv' id='msdiv9' href='#msdiv9'>Msdiv 9</a>Vīsabhikkhusahassānaṃ,<br>
tadā āsi samāgamo;<br>
Atikkantabhavantānaṃ,<br>
hirisīlena tādinaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Bu_993' href='#ms21Bu_993'>Ms 21Bu_993</a><a class='ref msdiv' id='msdiv10' href='#msdiv10'>Msdiv 10</a>Ahaṃ tadā māṇavako,<br>
jotipāloti vissuto;<br>
Ajjhāyako mantadharo,<br>
tiṇṇaṃ vedāna pāragū.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Bu_994' href='#ms21Bu_994'>Ms 21Bu_994</a><a class='ref msdiv' id='msdiv11' href='#msdiv11'>Msdiv 11</a>Lakkhaṇe itihāse ca,<br>
sadhamme pāramiṃ gato;<br>
Bhūmantalikkhakusalo,<br>
katavijjo anāvayo.</p>
<p><a class='ref sc' id='sc12' href='#sc12'>SC 12</a><a class='ref ms' id='ms21Bu_995' href='#ms21Bu_995'>Ms 21Bu_995</a><a class='ref msdiv' id='msdiv12' href='#msdiv12'>Msdiv 12</a>Kassapassa bhagavato,<br>
ghaṭīkāro nāmupaṭṭhāko;<br>
Sagāravo sappatisso,<br>
nibbuto tatiye phale.</p>
<p><a class='ref sc' id='sc13' href='#sc13'>SC 13</a><a class='ref ms' id='ms21Bu_996' href='#ms21Bu_996'>Ms 21Bu_996</a><a class='ref msdiv' id='msdiv13' href='#msdiv13'>Msdiv 13</a>Ādāya maṃ ghaṭīkāro,<br>
upagañchi kassapaṃ jinaṃ;<br>
Tassa dhammaṃ suṇitvāna,<br>
pabbajiṃ tassa santike.</p>
<p><a class='ref sc' id='sc14' href='#sc14'>SC 14</a><a class='ref pts2ed' id='pts2ed1.93' href='#pts2ed1.93'>PTS 2nd ed. 1.93</a> <a class='ref ms' id='ms21Bu_997' href='#ms21Bu_997'>Ms 21Bu_997</a><a class='ref msdiv' id='msdiv14' href='#msdiv14'>Msdiv 14</a>Āraddhavīriyo hutvā,<br>
vattāvattesu kovido;<br>
Na kvaci parihāyāmi,<br>
pūresiṃ jinasāsanaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms21Bu_998' href='#ms21Bu_998'>Ms 21Bu_998</a><a class='ref msdiv' id='msdiv15' href='#msdiv15'>Msdiv 15</a>Yāvatā buddhabhaṇitaṃ,<br>
navaṅgaṃ jinasāsanaṃ;<br>
Sabbaṃ pariyāpuṇitvāna,<br>
sobhayiṃ jinasāsanaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms21Bu_999' href='#ms21Bu_999'>Ms 21Bu_999</a><a class='ref msdiv' id='msdiv16' href='#msdiv16'>Msdiv 16</a>Mama acchariyaṃ disvā,<br>
sopi buddho viyākari;<br>
‘Imamhi bhaddake kappe,<br>
ayaṃ buddho bhavissati.</p>
<p><a class='ref sc' id='sc17' href='#sc17'>SC 17</a><a class='ref pts1ed' id='pts1ed.63' href='#pts1ed.63'>PTS 1st ed. .63</a> <a class='ref ms' id='ms21Bu_1000' href='#ms21Bu_1000'>Ms 21Bu_1000</a><a class='ref msdiv' id='msdiv17' href='#msdiv17'>Msdiv 17</a>Ahu kapilavhayā rammā,<br>
nikkhamitvā tathāgato;<br>
Padhānaṃ padahitvāna,<br>
katvā dukkarakārikaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms21Bu_1001' href='#ms21Bu_1001'>Ms 21Bu_1001</a><a class='ref msdiv' id='msdiv18' href='#msdiv18'>Msdiv 18</a>Ajapālarukkhamūle,<br>
nisīditvā tathāgato;<br>
Tattha pāyāsaṃ paggayha,<br>
nerañjaramupehiti.</p>
<p><a class='ref sc' id='sc19' href='#sc19'>SC 19</a><a class='ref ms' id='ms21Bu_1002' href='#ms21Bu_1002'>Ms 21Bu_1002</a><a class='ref msdiv' id='msdiv19' href='#msdiv19'>Msdiv 19</a>Nerañjarāya tīramhi,<br>
pāyāsaṃ paribhuñjiya;<br>
Paṭiyattavaramaggena,<br>
bodhimūlamupehiti.</p>
<p><a class='ref sc' id='sc20' href='#sc20'>SC 20</a><a class='ref ms' id='ms21Bu_1003' href='#ms21Bu_1003'>Ms 21Bu_1003</a><a class='ref msdiv' id='msdiv20' href='#msdiv20'>Msdiv 20</a>Tato padakkhiṇaṃ katvā,<br>
bodhimaṇḍaṃ anuttaro;<br>
<span class='var' id='note119' title=' assatthamūle sambodhiṃ (syā2, syā3)'><span class='var' id='note120' title='aparājitanīyatṭhāne (pts1) | aparājitaṭhānamhi (pts2) | aparājitanisabhaṭṭhāne (mr)'><span class='var' id='note120' title='aparājitanīyatṭhāne (pts1) | aparājitaṭhānamhi (pts2) | aparājitanisabhaṭṭhāne (mr)'>Aparājitaṭṭhānamhi</span>,<br>
bodhipallaṅkamuttame;<br>
Pallaṅkena nisīditvā</span>,<br>
bujjhissati mahāyaso.</p>
<p><a class='ref sc' id='sc21' href='#sc21'>SC 21</a><a class='ref ms' id='ms21Bu_1004' href='#ms21Bu_1004'>Ms 21Bu_1004</a><a class='ref msdiv' id='msdiv21' href='#msdiv21'>Msdiv 21</a>Imassa janikā mātā,<br>
māyā nāma bhavissati;<br>
Pitā suddhodano nāma,<br>
ayaṃ hessati gotamo.</p>
<p><a class='ref sc' id='sc22' href='#sc22'>SC 22</a><a class='ref ms' id='ms21Bu_1005' href='#ms21Bu_1005'>Ms 21Bu_1005</a><a class='ref msdiv' id='msdiv22' href='#msdiv22'>Msdiv 22</a>Anāsavā vītarāgā,<br>
santacittā samāhitā;<br>
Kolito upatisso ca,<br>
aggā hessanti sāvakā;<br>
Ānando nāmupaṭṭhāko,<br>
upaṭṭhissatimaṃ jinaṃ.</p>
<p><a class='ref sc' id='sc23' href='#sc23'>SC 23</a><a class='ref ms' id='ms21Bu_1006' href='#ms21Bu_1006'>Ms 21Bu_1006</a><a class='ref msdiv' id='msdiv23' href='#msdiv23'>Msdiv 23</a>Khemā uppalavaṇṇā ca,<br>
aggā hessanti sāvikā;<br>
Anāsavā santacittā,<br>
vītarāgā samāhitā;<br>
Bodhi tassa bhagavato,<br>
assatthoti pavuccati.</p>
<p><a class='ref sc' id='sc24' href='#sc24'>SC 24</a><a class='ref ms' id='ms21Bu_1007' href='#ms21Bu_1007'>Ms 21Bu_1007</a><a class='ref msdiv' id='msdiv24' href='#msdiv24'>Msdiv 24</a>Citto hatthāḷavako ca,<br>
aggā hessantupaṭṭhakā;<br>
Nandamātā ca uttarā,<br>
aggā hessantupaṭṭhikā’.</p>
<p><a class='ref sc' id='sc25' href='#sc25'>SC 25</a><a class='ref ms' id='ms21Bu_1008' href='#ms21Bu_1008'>Ms 21Bu_1008</a><a class='ref msdiv' id='msdiv25' href='#msdiv25'>Msdiv 25</a>Idaṃ sutvāna vacanaṃ,<br>
assamassa mahesino;<br>
Āmoditā naramarū,<br>
buddhabījaṃ kira ayaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms21Bu_1009' href='#ms21Bu_1009'>Ms 21Bu_1009</a><a class='ref msdiv' id='msdiv26' href='#msdiv26'>Msdiv 26</a>Ukkuṭṭhisaddā pavattanti,<br>
apphoṭenti hasanti ca;<br>
Katañjalī namassanti,<br>
dasasahassī sadevakā.</p>
<p><a class='ref sc' id='sc27' href='#sc27'>SC 27</a><a class='ref ms' id='ms21Bu_1010' href='#ms21Bu_1010'>Ms 21Bu_1010</a><a class='ref msdiv' id='msdiv27' href='#msdiv27'>Msdiv 27</a>‘Yadimassa lokanāthassa,<br>
virajjhissāma sāsanaṃ;<br>
Anāgatamhi addhāne,<br>
hessāma sammukhā imaṃ.</p>
<p><a class='ref sc' id='sc28' href='#sc28'>SC 28</a><a class='ref pts2ed' id='pts2ed1.94' href='#pts2ed1.94'>PTS 2nd ed. 1.94</a> <a class='ref ms' id='ms21Bu_1011' href='#ms21Bu_1011'>Ms 21Bu_1011</a><a class='ref msdiv' id='msdiv28' href='#msdiv28'>Msdiv 28</a>Yathā manussā nadiṃ tarantā,<br>
Paṭititthaṃ virajjhiya;<br>
Heṭṭhā titthe gahetvāna,<br>
Uttaranti mahānadiṃ.</p>
<p><a class='ref sc' id='sc29' href='#sc29'>SC 29</a><a class='ref ms' id='ms21Bu_1012' href='#ms21Bu_1012'>Ms 21Bu_1012</a><a class='ref msdiv' id='msdiv29' href='#msdiv29'>Msdiv 29</a>Evamevaṃ mayaṃ sabbe,<br>
yadi muñcāmimaṃ jinaṃ;<br>
Anāgatamhi addhāne,<br>
hessāma sammukhā imaṃ’.</p>
<p><a class='ref sc' id='sc30' href='#sc30'>SC 30</a><a class='ref ms' id='ms21Bu_1013' href='#ms21Bu_1013'>Ms 21Bu_1013</a><a class='ref msdiv' id='msdiv30' href='#msdiv30'>Msdiv 30</a>Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='ref sc' id='sc31' href='#sc31'>SC 31</a><a class='ref ms' id='ms21Bu_1014' href='#ms21Bu_1014'>Ms 21Bu_1014</a><a class='ref msdiv' id='msdiv31' href='#msdiv31'>Msdiv 31</a>Evamahaṃ saṃsaritvā,<br>
parivajjento anācaraṃ;<br>
Dukkarañca kataṃ mayhaṃ,<br>
bodhiyāyeva kāraṇā.</p>
<p><a class='ref sc' id='sc32' href='#sc32'>SC 32</a><a class='ref ms' id='ms21Bu_1015' href='#ms21Bu_1015'>Ms 21Bu_1015</a><a class='ref msdiv' id='msdiv32' href='#msdiv32'>Msdiv 32</a>Nagaraṃ bārāṇasī nāma,<br>
kikī nāmāsi khattiyo;<br>
Vasate tattha nagare,<br>
sambuddhassa mahākulaṃ.</p>
<p><a class='ref sc' id='sc33' href='#sc33'>SC 33</a><a class='ref ms' id='ms21Bu_1016' href='#ms21Bu_1016'>Ms 21Bu_1016</a><a class='ref msdiv' id='msdiv33' href='#msdiv33'>Msdiv 33</a>Brāhmaṇo brahmadattova,<br>
āsi buddhassa so pitā;<br>
Dhanavatī nāma janikā,<br>
kassapassa mahesino.</p>
<p><a class='ref sc' id='sc34' href='#sc34'>SC 34</a><a class='ref pts1ed' id='pts1ed.64' href='#pts1ed.64'>PTS 1st ed. .64</a> <a class='ref ms' id='ms21Bu_1017' href='#ms21Bu_1017'>Ms 21Bu_1017</a><a class='ref msdiv' id='msdiv34' href='#msdiv34'>Msdiv 34</a>Duve vassasahassāni,<br>
agāraṃ ajjha so vasi;<br>
Haṃso yaso sirinando,<br>
tayo pāsādamuttamā.</p>
<p><a class='ref sc' id='sc35' href='#sc35'>SC 35</a><a class='ref ms' id='ms21Bu_1018' href='#ms21Bu_1018'>Ms 21Bu_1018</a><a class='ref msdiv' id='msdiv35' href='#msdiv35'>Msdiv 35</a>Tisoḷasasahassāni,<br>
Nāriyo samalaṅkatā;<br>
Sunandā nāma sā nārī,<br>
Vijitaseno nāma atrajo.</p>
<p><a class='ref sc' id='sc36' href='#sc36'>SC 36</a><a class='ref ms' id='ms21Bu_1019' href='#ms21Bu_1019'>Ms 21Bu_1019</a><a class='ref msdiv' id='msdiv36' href='#msdiv36'>Msdiv 36</a>Nimitte caturo disvā,<br>
pāsādenābhinikkhami;<br>
Sattāhaṃ padhānacāraṃ,<br>
acarī purisuttamo.</p>
<p><a class='ref sc' id='sc37' href='#sc37'>SC 37</a><a class='ref ms' id='ms21Bu_1020' href='#ms21Bu_1020'>Ms 21Bu_1020</a><a class='ref msdiv' id='msdiv37' href='#msdiv37'>Msdiv 37</a>Brahmunā yācito santo,<br>
kassapo lokanāyako;<br>
Vatti cakkaṃ mahāvīro,<br>
migadāye naruttamo.</p>
<p><a class='ref sc' id='sc38' href='#sc38'>SC 38</a><a class='ref ms' id='ms21Bu_1021' href='#ms21Bu_1021'>Ms 21Bu_1021</a><a class='ref msdiv' id='msdiv38' href='#msdiv38'>Msdiv 38</a>Tisso ca bhāradvājo ca,<br>
ahesuṃ aggasāvakā;<br>
Sabbamitto nāmupaṭṭhāko,<br>
kassapassa mahesino.</p>
<p><a class='ref sc' id='sc39' href='#sc39'>SC 39</a><a class='ref ms' id='ms21Bu_1022' href='#ms21Bu_1022'>Ms 21Bu_1022</a><a class='ref msdiv' id='msdiv39' href='#msdiv39'>Msdiv 39</a>Anuḷā uruvelā ca,<br>
ahesuṃ aggasāvikā;<br>
Bodhi tassa bhagavato,<br>
nigrodhoti pavuccati.</p>
<p><a class='ref sc' id='sc40' href='#sc40'>SC 40</a><a class='ref ms' id='ms21Bu_1023' href='#ms21Bu_1023'>Ms 21Bu_1023</a><a class='ref msdiv' id='msdiv40' href='#msdiv40'>Msdiv 40</a>Sumaṅgalo ghaṭikāro ca,<br>
ahesuṃ aggupaṭṭhakā;<br>
<span class='var' id='note122' title='vijitasenā ca bhaddā (s2, s3, pts1-2) | vicitasenā bhadrā (mr)'>Vicitasenā bhaddā</span> ca,<br>
ahesuṃ aggupaṭṭhikā.</p>
<p><a class='ref sc' id='sc41' href='#sc41'>SC 41</a><a class='ref ms' id='ms21Bu_1024' href='#ms21Bu_1024'>Ms 21Bu_1024</a><a class='ref msdiv' id='msdiv41' href='#msdiv41'>Msdiv 41</a>Uccattanena so buddho,<br>
vīsatiratanuggato;<br>
Vijjulaṭṭhīva ākāse,<br>
candova gahapūrito.</p>
<p><a class='ref sc' id='sc42' href='#sc42'>SC 42</a><a class='ref ms' id='ms21Bu_1025' href='#ms21Bu_1025'>Ms 21Bu_1025</a><a class='ref msdiv' id='msdiv42' href='#msdiv42'>Msdiv 42</a>Vīsativassasahassāni,<br>
āyu tassa mahesino;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='ref sc' id='sc43' href='#sc43'>SC 43</a><a class='ref pts2ed' id='pts2ed1.95' href='#pts2ed1.95'>PTS 2nd ed. 1.95</a> <a class='ref ms' id='ms21Bu_1026' href='#ms21Bu_1026'>Ms 21Bu_1026</a><a class='ref msdiv' id='msdiv43' href='#msdiv43'>Msdiv 43</a>Dhammataḷākaṃ māpayitvā,<br>
sīlaṃ datvā vilepanaṃ;<br>
Dhammadussaṃ nivāsetvā,<br>
dhammamālaṃ vibhajjiya.</p>
<p><a class='ref sc' id='sc44' href='#sc44'>SC 44</a><a class='ref ms' id='ms21Bu_1027' href='#ms21Bu_1027'>Ms 21Bu_1027</a><a class='ref msdiv' id='msdiv44' href='#msdiv44'>Msdiv 44</a>Dhammavimalamādāsaṃ,<br>
ṭhapayitvā mahājane;<br>
Keci nibbānaṃ patthentā,<br>
passantu me alaṅkaraṃ.</p>
<p><a class='ref sc' id='sc45' href='#sc45'>SC 45</a><a class='ref ms' id='ms21Bu_1028' href='#ms21Bu_1028'>Ms 21Bu_1028</a><a class='ref msdiv' id='msdiv45' href='#msdiv45'>Msdiv 45</a>Sīlakañcukaṃ datvāna,<br>
jhānakavacavammitaṃ;<br>
Dhammacammaṃ pārupitvā,<br>
datvā sannāhamuttamaṃ.</p>
<p><a class='ref sc' id='sc46' href='#sc46'>SC 46</a><a class='ref ms' id='ms21Bu_1029' href='#ms21Bu_1029'>Ms 21Bu_1029</a><a class='ref msdiv' id='msdiv46' href='#msdiv46'>Msdiv 46</a>Satiphalakaṃ datvāna,<br>
<span class='var' id='note123' title='tikhinaṃ ñāṇakuntimaṃ (aṭṭha.)'>tikhiṇañāṇakuntimaṃ</span>;<br>
Dhammakhaggavaraṃ datvā,<br>
sīlasaṃsaggamaddanaṃ.</p>
<p><a class='ref sc' id='sc47' href='#sc47'>SC 47</a><a class='ref ms' id='ms21Bu_1030' href='#ms21Bu_1030'>Ms 21Bu_1030</a><a class='ref msdiv' id='msdiv47' href='#msdiv47'>Msdiv 47</a>Tevijjābhūsanaṃ datvāna,<br>
āveḷaṃ caturo phale;<br>
Chaḷabhiññābharaṇaṃ datvā,<br>
dhammapupphapiḷandhanaṃ.</p>
<p><a class='ref sc' id='sc48' href='#sc48'>SC 48</a><a class='ref ms' id='ms21Bu_1031' href='#ms21Bu_1031'>Ms 21Bu_1031</a><a class='ref msdiv' id='msdiv48' href='#msdiv48'>Msdiv 48</a>Saddhammapaṇḍaracchattaṃ,<br>
datvā pāpanivāraṇaṃ;<br>
Māpayitvābhayaṃ pupphaṃ,<br>
nibbuto so sasāvako.</p>
<p><a class='ref sc' id='sc49' href='#sc49'>SC 49</a><a class='ref ms' id='ms21Bu_1032' href='#ms21Bu_1032'>Ms 21Bu_1032</a><a class='ref msdiv' id='msdiv49' href='#msdiv49'>Msdiv 49</a>Eso hi sammāsambuddho,<br>
appameyyo durāsado;<br>
Eso hi dhammaratano,<br>
svākkhāto ehipassiko.</p>
<p><a class='ref sc' id='sc50' href='#sc50'>SC 50</a><a class='ref ms' id='ms21Bu_1033' href='#ms21Bu_1033'>Ms 21Bu_1033</a><a class='ref msdiv' id='msdiv50' href='#msdiv50'>Msdiv 50</a>Eso hi saṃgharatano,<br>
suppaṭipanno anuttaro;<br>
Sabbaṃ tamantarahitaṃ,<br>
nanu rittā sabbasaṅkhārā.</p>
<p><a class='ref sc' id='sc51' href='#sc51'>SC 51</a><a class='ref ms' id='ms21Bu_1034' href='#ms21Bu_1034'>Ms 21Bu_1034</a><a class='ref msdiv' id='msdiv51' href='#msdiv51'>Msdiv 51</a>Mahākassapo jino satthā,<br>
Setabyārāmamhi nibbuto;<br>
Tatthevassa jinathūpo,<br>
Yojanubbedhamuggato”ti. (1008)</p>
</blockquote>
<p class='endsutta'><a class='ref sc' id='sc52' href='#sc52'>SC 52</a><a class='ref ms' id='ms21Bu_1035' href='#ms21Bu_1035'>Ms 21Bu_1035</a>Kassapassa bhagavato vaṃso catuvīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
