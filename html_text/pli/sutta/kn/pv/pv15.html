<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv15' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>15. Mattāpetivatthu</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref vns' id='vns134' href='#vns134'>SC Verse 134</a><a class='ref ms' id='ms19Pv_152' href='#ms19Pv_152'>Ms 19Pv_152</a><a class='ref msdiv' id='msdiv134' href='#msdiv134'>Msdiv 134</a>“Naggā dubbaṇṇarūpāsi,<br>
kisā dhamanisanthatā;<br>
Upphāsulike kisike,<br>
kā nu tvaṃ idha tiṭṭhasī”ti.</p>
<p><a class='ref sc' id='sc2' href='#sc2'>SC 2</a><a class='ref vns' id='vns135' href='#vns135'>SC Verse 135</a><a class='ref ms' id='ms19Pv_153' href='#ms19Pv_153'>Ms 19Pv_153</a><a class='ref msdiv' id='msdiv135' href='#msdiv135'>Msdiv 135</a>“Ahaṃ mattā tuvaṃ tissā,<br>
sapattī te pure ahuṃ;<br>
Pāpakammaṃ karitvāna,<br>
petalokaṃ ito gatā”ti.</p>
<p><a class='ref sc' id='sc3' href='#sc3'>SC 3</a><a class='ref vns' id='vns136' href='#vns136'>SC Verse 136</a><a class='ref ms' id='ms19Pv_154' href='#ms19Pv_154'>Ms 19Pv_154</a><a class='ref msdiv' id='msdiv136' href='#msdiv136'>Msdiv 136</a>“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
petalokaṃ ito gatā”ti.</p>
<p><a class='ref sc' id='sc4' href='#sc4'>SC 4</a><a class='ref vns' id='vns137' href='#vns137'>SC Verse 137</a><a class='ref pts2ed' id='pts2ed20' href='#pts2ed20'>PTS 2nd ed. 20</a> <a class='ref ms' id='ms19Pv_155' href='#ms19Pv_155'>Ms 19Pv_155</a><a class='ref msdiv' id='msdiv137' href='#msdiv137'>Msdiv 137</a>“Caṇḍī ca pharusā cāsiṃ,<br>
issukī maccharī <span class='var' id='note45' title='saṭhī (si, pts1-2)' href='#note45' title='saṭhī (si, pts1-2)'>saṭhā</span>;<br>
Tāhaṃ duruttaṃ vatvāna,<br>
petalokaṃ ito gatā”ti.</p>
<p><a class='ref sc' id='sc5' href='#sc5'>SC 5</a><a class='ref vns' id='vns138' href='#vns138'>SC Verse 138</a><a class='ref ms' id='ms19Pv_156' href='#ms19Pv_156'>Ms 19Pv_156</a><a class='ref msdiv' id='msdiv138' href='#msdiv138'>Msdiv 138</a>“<span class='var' id='note46' title='saccaṃ (s2, s3, c1)' href='#note46' title='saccaṃ (s2, s3, c1)'>Sabbaṃ</span> ahampi jānāmi,<br>
yathā tvaṃ caṇḍikā ahu;<br>
Aññañca kho taṃ pucchāmi,<br>
kenāsi paṃsukunthitā”ti.</p>
<p><a class='ref sc' id='sc6' href='#sc6'>SC 6</a><a class='ref vns' id='vns139' href='#vns139'>SC Verse 139</a><a class='ref ms' id='ms19Pv_157' href='#ms19Pv_157'>Ms 19Pv_157</a><a class='ref msdiv' id='msdiv139' href='#msdiv139'>Msdiv 139</a>“Sīsaṃnhātā tuvaṃ āsi,<br>
sucivatthā alaṅkatā;<br>
Ahañca <span class='var' id='note47' title='kho taṃ (bj, pts1-2, mr)' href='#note47' title='kho taṃ (bj, pts1-2, mr)'>kho</span> adhimattaṃ,<br>
samalaṅkatatarā tayā.</p>
<p><a class='ref sc' id='sc7' href='#sc7'>SC 7</a><a class='ref vns' id='vns140' href='#vns140'>SC Verse 140</a><a class='ref ms' id='ms19Pv_158' href='#ms19Pv_158'>Ms 19Pv_158</a><a class='ref msdiv' id='msdiv140' href='#msdiv140'>Msdiv 140</a>Tassā me pekkhamānāya,<br>
sāmikena samantayi;<br>
Tato me issā vipulā,<br>
kodho me samajāyatha.</p>
<p><a class='ref sc' id='sc8' href='#sc8'>SC 8</a><a class='ref vns' id='vns141' href='#vns141'>SC Verse 141</a><a class='ref ms' id='ms19Pv_159' href='#ms19Pv_159'>Ms 19Pv_159</a><a class='ref msdiv' id='msdiv141' href='#msdiv141'>Msdiv 141</a>Tato paṃsuṃ gahetvāna,<br>
paṃsunā <span class='var' id='note48' title='taṃ vikīrihaṃ (s2, s3, mr)' href='#note48' title='taṃ vikīrihaṃ (s2, s3, mr)'>taṃ hi okiriṃ</span>;<br>
Tassa kammavipākena,<br>
tenamhi paṃsukunthitā”ti.</p>
<p><a class='ref sc' id='sc9' href='#sc9'>SC 9</a><a class='ref vns' id='vns142' href='#vns142'>SC Verse 142</a><a class='ref ms' id='ms19Pv_160' href='#ms19Pv_160'>Ms 19Pv_160</a><a class='ref msdiv' id='msdiv142' href='#msdiv142'>Msdiv 142</a>“Sabbaṃ ahampi jānāmi,<br>
paṃsunā maṃ tvamokiri;<br>
Aññañca kho taṃ pucchāmi,<br>
kena khajjasi kacchuyā”ti.</p>
<p><a class='ref sc' id='sc10' href='#sc10'>SC 10</a><a class='ref vns' id='vns143' href='#vns143'>SC Verse 143</a><a class='ref ms' id='ms19Pv_161' href='#ms19Pv_161'>Ms 19Pv_161</a><a class='ref msdiv' id='msdiv143' href='#msdiv143'>Msdiv 143</a>“Bhesajjahārī ubhayo,<br>
vanantaṃ agamimhase;<br>
Tvañca bhesajjamāhari,<br>
ahañca kapikacchuno.</p>
<p><a class='ref sc' id='sc11' href='#sc11'>SC 11</a><a class='ref vns' id='vns144' href='#vns144'>SC Verse 144</a><a class='ref ms' id='ms19Pv_162' href='#ms19Pv_162'>Ms 19Pv_162</a><a class='ref msdiv' id='msdiv144' href='#msdiv144'>Msdiv 144</a>Tassā tyājānamānāya,<br>
seyyaṃ tyāhaṃ samokiriṃ;<br>
Tassa kammavipākena,<br>
tena khajjāmi kacchuyā”ti.</p>
<p><a class='ref sc' id='sc12' href='#sc12'>SC 12</a><a class='ref vns' id='vns145' href='#vns145'>SC Verse 145</a><a class='ref ms' id='ms19Pv_163' href='#ms19Pv_163'>Ms 19Pv_163</a><a class='ref msdiv' id='msdiv145' href='#msdiv145'>Msdiv 145</a>“Sabbaṃ ahampi jānāmi,<br>
seyyaṃ me tvaṃ samokiri;<br>
Aññañca kho taṃ pucchāmi,<br>
kenāsi naggiyā tuvan”ti.</p>
<p><a class='ref sc' id='sc13' href='#sc13'>SC 13</a><a class='ref vns' id='vns146' href='#vns146'>SC Verse 146</a><a class='ref ms' id='ms19Pv_164' href='#ms19Pv_164'>Ms 19Pv_164</a><a class='ref msdiv' id='msdiv146' href='#msdiv146'>Msdiv 146</a>“Sahāyānaṃ samayo āsi,<br>
ñātīnaṃ samitī ahu;<br>
Tvañca āmantitā āsi,<br>
sasāminī no ca kho ahaṃ.</p>
<p><a class='ref sc' id='sc14' href='#sc14'>SC 14</a><a class='ref vns' id='vns147' href='#vns147'>SC Verse 147</a><a class='ref ms' id='ms19Pv_165' href='#ms19Pv_165'>Ms 19Pv_165</a><a class='ref msdiv' id='msdiv147' href='#msdiv147'>Msdiv 147</a>Tassā tyājānamānāya,<br>
dussaṃ tyāhaṃ apānudiṃ;<br>
Tassa kammavipākena,<br>
tenamhi naggiyā ahan”ti.</p>
<p><a class='ref sc' id='sc15' href='#sc15'>SC 15</a><a class='ref vns' id='vns148' href='#vns148'>SC Verse 148</a><a class='ref ms' id='ms19Pv_166' href='#ms19Pv_166'>Ms 19Pv_166</a><a class='ref msdiv' id='msdiv148' href='#msdiv148'>Msdiv 148</a>“Sabbaṃ ahampi jānāmi,<br>
dussaṃ me tvaṃ apānudi;<br>
Aññañca kho taṃ pucchāmi,<br>
kenāsi gūthagandhinī”ti.</p>
<p><a class='ref sc' id='sc16' href='#sc16'>SC 16</a><a class='ref vns' id='vns149' href='#vns149'>SC Verse 149</a><a class='ref ms' id='ms19Pv_167' href='#ms19Pv_167'>Ms 19Pv_167</a><a class='ref msdiv' id='msdiv149' href='#msdiv149'>Msdiv 149</a>“Tava gandhañca mālañca,<br>
paccagghañca vilepanaṃ;<br>
Gūthakūpe <span class='var' id='note49' title='adhāresiṃ (s2, s3, mr)' href='#note49' title='adhāresiṃ (s2, s3, mr)'>atāresiṃ</span>,<br>
taṃ pāpaṃ pakataṃ mayā;<br>
Tassa kammavipākena,<br>
tenamhi gūthagandhinī”ti.</p>
<p><a class='ref sc' id='sc17' href='#sc17'>SC 17</a><a class='ref vns' id='vns150' href='#vns150'>SC Verse 150</a><a class='ref ms' id='ms19Pv_168' href='#ms19Pv_168'>Ms 19Pv_168</a><a class='ref msdiv' id='msdiv150' href='#msdiv150'>Msdiv 150</a>“Sabbaṃ ahampi jānāmi,<br>
taṃ pāpaṃ pakataṃ tayā;<br>
Aññañca kho taṃ pucchāmi,<br>
kenāsi duggatā tuvan”ti.</p>
<p><a class='ref sc' id='sc18' href='#sc18'>SC 18</a><a class='ref vns' id='vns151' href='#vns151'>SC Verse 151</a><a class='ref ms' id='ms19Pv_169' href='#ms19Pv_169'>Ms 19Pv_169</a><a class='ref msdiv' id='msdiv151' href='#msdiv151'>Msdiv 151</a>“Ubhinnaṃ samakaṃ āsi,<br>
yaṃ gehe vijjate dhanaṃ;<br>
Santesu deyyadhammesu,<br>
dīpaṃ nākāsimattano;<br>
Tassa kammavipākena,<br>
tenamhi duggatā ahaṃ.</p>
<p><a class='ref sc' id='sc19' href='#sc19'>SC 19</a><a class='ref vns' id='vns152' href='#vns152'>SC Verse 152</a><a class='ref pts2ed' id='pts2ed21' href='#pts2ed21'>PTS 2nd ed. 21</a> <a class='ref ms' id='ms19Pv_170' href='#ms19Pv_170'>Ms 19Pv_170</a><a class='ref msdiv' id='msdiv152' href='#msdiv152'>Msdiv 152</a>Tadeva maṃ tvaṃ avaca,<br>
‘pāpakammaṃ nisevasi;<br>
Na hi pāpehi kammehi,<br>
sulabhā hoti suggatī’”ti.</p>
<p><a class='ref sc' id='sc20' href='#sc20'>SC 20</a><a class='ref vns' id='vns153' href='#vns153'>SC Verse 153</a><a class='ref ms' id='ms19Pv_171' href='#ms19Pv_171'>Ms 19Pv_171</a><a class='ref msdiv' id='msdiv153' href='#msdiv153'>Msdiv 153</a>“Vāmato maṃ tvaṃ paccesi,<br>
athopi maṃ usūyasi;<br>
Passa pāpānaṃ kammānaṃ,<br>
vipāko hoti yādiso.</p>
<p><a class='ref sc' id='sc21' href='#sc21'>SC 21</a><a class='ref vns' id='vns154' href='#vns154'>SC Verse 154</a><a class='ref ms' id='ms19Pv_172' href='#ms19Pv_172'>Ms 19Pv_172</a><a class='ref msdiv' id='msdiv154' href='#msdiv154'>Msdiv 154</a>Te <span class='var' id='note50' title='te gharadāsiyo āsuṃ (bj, s2, s3, pts1-2) | te ghare dāsiyo ceva (mr)' href='#note50' title='te gharadāsiyo āsuṃ (bj, s2, s3, pts1-2) | te ghare dāsiyo ceva (mr)'>gharā tā ca dāsiyo</span>,<br>
tānevābharaṇānime;<br>
Te aññe paricārenti,<br>
na bhogā honti sassatā.</p>
<p><a class='ref sc' id='sc22' href='#sc22'>SC 22</a><a class='ref vns' id='vns155' href='#vns155'>SC Verse 155</a><a class='ref ms' id='ms19Pv_173' href='#ms19Pv_173'>Ms 19Pv_173</a><a class='ref msdiv' id='msdiv155' href='#msdiv155'>Msdiv 155</a>Idāni bhūtassa pitā,<br>
āpaṇā gehamehiti;<br>
Appeva te dade kiñci,<br>
mā su tāva ito agā”ti.</p>
<p><a class='ref sc' id='sc23' href='#sc23'>SC 23</a><a class='ref vns' id='vns156' href='#vns156'>SC Verse 156</a><a class='ref ms' id='ms19Pv_174' href='#ms19Pv_174'>Ms 19Pv_174</a><a class='ref msdiv' id='msdiv156' href='#msdiv156'>Msdiv 156</a>“Naggā dubbaṇṇarūpāmhi,<br>
kisā dhamanisanthatā;<br>
Kopīnametaṃ itthīnaṃ,<br>
mā maṃ bhūtapitāddasā”ti.</p>
<p><a class='ref sc' id='sc24' href='#sc24'>SC 24</a><a class='ref vns' id='vns157' href='#vns157'>SC Verse 157</a><a class='ref ms' id='ms19Pv_175' href='#ms19Pv_175'>Ms 19Pv_175</a><a class='ref msdiv' id='msdiv157' href='#msdiv157'>Msdiv 157</a>“Handa kiṃ vā <span class='var' id='note51' title='kiṃ tāhaṃ (bj, pts1-2) | kiṃ tyāhaṃ (s2, s3) | kiṃ vatāhaṃ (mr)' href='#note51' title='kiṃ tāhaṃ (bj, pts1-2) | kiṃ tyāhaṃ (s2, s3) | kiṃ vatāhaṃ (mr)'>tyāhaṃ</span> dammi,<br>
Kiṃ vā <span class='var' id='note52' title='kiṃ vā ca te (bj, s2, s3, pts1-2) | kiṃ vidha te (mr)' href='#note52' title='kiṃ vā ca te (bj, s2, s3, pts1-2) | kiṃ vidha te (mr)'>tedha</span> karomahaṃ;<br>
Yena tvaṃ sukhitā assa,<br>
Sabbakāmasamiddhinī”ti.</p>
<p><a class='ref sc' id='sc25' href='#sc25'>SC 25</a><a class='ref vns' id='vns158' href='#vns158'>SC Verse 158</a><a class='ref ms' id='ms19Pv_176' href='#ms19Pv_176'>Ms 19Pv_176</a><a class='ref msdiv' id='msdiv158' href='#msdiv158'>Msdiv 158</a>“Cattāro bhikkhū saṃghato,<br>
cattāro pana puggale;<br>
Aṭṭha bhikkhū bhojayitvā,<br>
mama dakkhiṇamādisa;<br>
Tadāhaṃ sukhitā hessaṃ,<br>
sabbakāmasamiddhinī”ti.</p>
<p><a class='ref sc' id='sc26' href='#sc26'>SC 26</a><a class='ref vns' id='vns159' href='#vns159'>SC Verse 159</a><a class='ref ms' id='ms19Pv_177' href='#ms19Pv_177'>Ms 19Pv_177</a><a class='ref msdiv' id='msdiv159' href='#msdiv159'>Msdiv 159</a>Sādhūti sā paṭissutvā,<br>
bhojayitvāṭṭha bhikkhavo;<br>
Vatthehacchādayitvāna,<br>
tassā dakkhiṇamādisī.</p>
<p><a class='ref sc' id='sc27' href='#sc27'>SC 27</a><a class='ref vns' id='vns160' href='#vns160'>SC Verse 160</a><a class='ref ms' id='ms19Pv_178' href='#ms19Pv_178'>Ms 19Pv_178</a><a class='ref msdiv' id='msdiv160' href='#msdiv160'>Msdiv 160</a>Samanantarānuddiṭṭhe,<br>
vipāko udapajjatha;<br>
Bhojanacchādanapānīyaṃ,<br>
dakkhiṇāya idaṃ phalaṃ.</p>
<p><a class='ref sc' id='sc28' href='#sc28'>SC 28</a><a class='ref vns' id='vns161' href='#vns161'>SC Verse 161</a><a class='ref ms' id='ms19Pv_179' href='#ms19Pv_179'>Ms 19Pv_179</a><a class='ref msdiv' id='msdiv161' href='#msdiv161'>Msdiv 161</a>Tato suddhā sucivasanā,<br>
kāsikuttamadhārinī;<br>
Vicittavatthābharaṇā,<br>
sapattiṃ upasaṅkami.</p>
<p><a class='ref sc' id='sc29' href='#sc29'>SC 29</a><a class='ref vns' id='vns162' href='#vns162'>SC Verse 162</a><a class='ref ms' id='ms19Pv_180' href='#ms19Pv_180'>Ms 19Pv_180</a><a class='ref msdiv' id='msdiv162' href='#msdiv162'>Msdiv 162</a>“Abhikkantena vaṇṇena,<br>
yā tvaṃ tiṭṭhasi devate;<br>
Obhāsentī disā sabbā,<br>
osadhī viya tārakā.</p>
<p><a class='ref sc' id='sc30' href='#sc30'>SC 30</a><a class='ref vns' id='vns163' href='#vns163'>SC Verse 163</a><a class='ref ms' id='ms19Pv_181' href='#ms19Pv_181'>Ms 19Pv_181</a><a class='ref msdiv' id='msdiv163' href='#msdiv163'>Msdiv 163</a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class='ref sc' id='sc31' href='#sc31'>SC 31</a><a class='ref vns' id='vns164' href='#vns164'>SC Verse 164</a><a class='ref ms' id='ms19Pv_182' href='#ms19Pv_182'>Ms 19Pv_182</a><a class='ref msdiv' id='msdiv164' href='#msdiv164'>Msdiv 164</a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class='ref sc' id='sc32' href='#sc32'>SC 32</a><a class='ref vns' id='vns165' href='#vns165'>SC Verse 165</a><a class='ref ms' id='ms19Pv_183' href='#ms19Pv_183'>Ms 19Pv_183</a><a class='ref msdiv' id='msdiv165' href='#msdiv165'>Msdiv 165</a>“Ahaṃ mattā tuvaṃ tissā,<br>
sapattī te pure ahuṃ;<br>
Pāpakammaṃ karitvāna,<br>
petalokaṃ ito gatā.</p>
<p><a class='ref sc' id='sc33' href='#sc33'>SC 33</a><a class='ref vns' id='vns166' href='#vns166'>SC Verse 166</a><a class='ref ms' id='ms19Pv_184' href='#ms19Pv_184'>Ms 19Pv_184</a><a class='ref msdiv' id='msdiv166' href='#msdiv166'>Msdiv 166</a>Tava dinnena dānena,<br>
modāmi akutobhayā;<br>
Ciraṃ jīvāhi bhagini,<br>
saha sabbehi ñātibhi;<br>
Asokaṃ virajaṃ ṭhānaṃ,<br>
āvāsaṃ vasavattinaṃ.</p>
<p><a class='ref sc' id='sc34' href='#sc34'>SC 34</a><a class='ref vns' id='vns167' href='#vns167'>SC Verse 167</a><a class='ref pts2ed' id='pts2ed22' href='#pts2ed22'>PTS 2nd ed. 22</a> <a class='ref ms' id='ms19Pv_185' href='#ms19Pv_185'>Ms 19Pv_185</a><a class='ref msdiv' id='msdiv167' href='#msdiv167'>Msdiv 167</a>Idha dhammaṃ caritvāna,<br>
Dānaṃ datvāna sobhane;<br>
Vineyya maccheramalaṃ samūlaṃ,<br>
Aninditā saggamupehi ṭhānan”ti.</p>
</blockquote>
<p class='endsutta'><a class='ref sc' id='sc35' href='#sc35'>SC 35</a><a class='ref ms' id='ms19Pv_186' href='#ms19Pv_186'>Ms 19Pv_186</a>Mattāpetivatthu tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
