<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv26' lang='pli'>
<header>
<ul>
<li class='division'>Petavatthu</li>
<li>Cūḷavagga</li>
</ul>
<h1>26. Abhijjamānapetavatthu</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref vns' id='vns388'>SC Verse 388</a><a class='ref pts2ed' id='pts2ed47'>PTS 2nd ed. 47</a> <a class='ref ms' id='ms19Pv_420'>Ms 19Pv_420</a><a class='ref msdiv' id='msdiv387'>Msdiv 387</a>“Abhijjamāne vārimhi,<br>
gaṅgāya idha gacchasi;<br>
Naggo pubbaddhapetova,<br>
māladhārī alaṅkato;<br>
Kuhiṃ gamissasi peta,<br>
kattha vāso bhavissatī”ti.</p>
<p><a class='ref sc' id='sc2'>SC 2</a><a class='ref vns' id='vns389'>SC Verse 389</a><a class='ref ms' id='ms19Pv_421'>Ms 19Pv_421</a><a class='ref msdiv' id='msdiv388'>Msdiv 388</a>“<span class='var' id='note129' title='cundaṭṭhikaṃ (bj) | cundatthiyaṃ (pts1) | cundatthikaṃ (pts2)'>Cundaṭṭhilaṃ</span> gamissāmi,<br>
peto so iti bhāsati;<br>
Antare vāsabhagāmaṃ,<br>
<span class='var' id='note130' title='bārāṇasiyā ca (bj, pts1-2) | bārāṇasiyā va (s2, s3)'>bārāṇasiṃ ca</span> santike”.</p>
<p><a class='ref sc' id='sc3'>SC 3</a><a class='ref vns' id='vns390'>SC Verse 390</a><a class='ref ms' id='ms19Pv_422'>Ms 19Pv_422</a><a class='ref msdiv' id='msdiv389'>Msdiv 389</a>Tañca disvā mahāmatto,<br>
koliyo iti vissuto;<br>
Sattuṃ bhattañca petassa,<br>
pītakañca yugaṃ adā.</p>
<p><a class='ref sc' id='sc4'>SC 4</a><a class='ref vns' id='vns391'>SC Verse 391</a><a class='ref ms' id='ms19Pv_423'>Ms 19Pv_423</a><a class='ref msdiv' id='msdiv390'>Msdiv 390</a>Nāvāya tiṭṭhamānāya,<br>
kappakassa adāpayi;<br>
Kappakassa padinnamhi,<br>
ṭhāne <span class='var' id='note131' title='petassu’dissatha (bj, pts2) | petassu’dicchatha (?)'>petassa dissatha</span>.</p>
<p><a class='ref sc' id='sc5'>SC 5</a><a class='ref vns' id='vns392'>SC Verse 392</a><a class='ref ms' id='ms19Pv_424'>Ms 19Pv_424</a><a class='ref msdiv' id='msdiv391'>Msdiv 391</a>Tato suvatthavasano,<br>
māladhārī alaṅkato;<br>
Ṭhāne ṭhitassa petassa,<br>
dakkhiṇā upakappatha;<br>
Tasmā dajjetha petānaṃ,<br>
anukampāya punappunaṃ.</p>
<p><a class='ref sc' id='sc6'>SC 6</a><a class='ref vns' id='vns393'>SC Verse 393</a><a class='ref ms' id='ms19Pv_425'>Ms 19Pv_425</a><a class='ref msdiv' id='msdiv392'>Msdiv 392</a><span class='var' id='note132' title='sāhunnavāsino (s2, s3, pts1) | sāhunnavasanā (pts2) | sāhundavāsino (mr)'>Sātunnavasanā</span> eke,<br>
aññe <span class='var' id='note133' title='kesanivāsino (s2, s3, pts1, mr)'>kesanivāsanā</span>;<br>
Petā bhattāya gacchanti,<br>
pakkamanti disodisaṃ.</p>
<p><a class='ref sc' id='sc7'>SC 7</a><a class='ref vns' id='vns394'>SC Verse 394</a><a class='ref ms' id='ms19Pv_426'>Ms 19Pv_426</a><a class='ref msdiv' id='msdiv393'>Msdiv 393</a>Dūre <span class='var' id='note134' title='dūrepeke (s2, s3) | dūre petā (mr)'>eke</span> padhāvitvā,<br>
aladdhāva nivattare;<br>
Chātā pamucchitā bhantā,<br>
bhūmiyaṃ paṭisumbhitā.</p>
<p><a class='ref sc' id='sc8'>SC 8</a><a class='ref vns' id='vns395'>SC Verse 395</a><a class='ref ms' id='ms19Pv_427'>Ms 19Pv_427</a><a class='ref msdiv' id='msdiv394'>Msdiv 394</a>Te <span class='var' id='note135' title='keci (bj, s2, s3, pts1-2)'>ca</span> tattha <span class='var' id='note136' title='papatitvā (bj) | ca patitā (s2, s3, pts1)'>papatitā</span>,<br>
bhūmiyaṃ paṭisumbhitā;<br>
Pubbe akatakalyāṇā,<br>
aggidaḍḍhāva ātape.</p>
<p><a class='ref sc' id='sc9'>SC 9</a><a class='ref vns' id='vns396'>SC Verse 396</a><a class='ref ms' id='ms19Pv_428'>Ms 19Pv_428</a><a class='ref msdiv' id='msdiv395'>Msdiv 395</a>“Mayaṃ pubbe pāpadhammā,<br>
gharaṇī kulamātaro;<br>
Santesu deyyadhammesu,<br>
dīpaṃ nākamha attano.</p>
<p><a class='ref sc' id='sc10'>SC 10</a><a class='ref vns' id='vns397'>SC Verse 397</a><a class='ref pts2ed' id='pts2ed48'>PTS 2nd ed. 48</a> <a class='ref ms' id='ms19Pv_429'>Ms 19Pv_429</a><a class='ref msdiv' id='msdiv396'>Msdiv 396</a>Pahūtaṃ annapānampi,<br>
apissu avakirīyati;<br>
Sammaggate pabbajite,<br>
na ca kiñci adamhase.</p>
<p><a class='ref sc' id='sc11'>SC 11</a><a class='ref vns' id='vns398'>SC Verse 398</a><a class='ref ms' id='ms19Pv_430'>Ms 19Pv_430</a><a class='ref msdiv' id='msdiv397'>Msdiv 397</a>Akammakāmā alasā,<br>
Sādukāmā mahagghasā;<br>
Ālopapiṇḍadātāro,<br>
Paṭiggahe <span class='var' id='note137' title='paribhāsitā (s2, s3, mr)'>paribhāsimhase</span>.</p>
<p><a class='ref sc' id='sc12'>SC 12</a><a class='ref vns' id='vns399'>SC Verse 399</a><a class='ref ms' id='ms19Pv_431'>Ms 19Pv_431</a><a class='ref msdiv' id='msdiv398'>Msdiv 398</a>Te gharā tā ca dāsiyo,<br>
tānevābharaṇāni no;<br>
Te aññe paricārenti,<br>
mayaṃ dukkhassa bhāgino.</p>
<p><a class='ref sc' id='sc13'>SC 13</a><a class='ref vns' id='vns400'>SC Verse 400</a><a class='ref ms' id='ms19Pv_432'>Ms 19Pv_432</a><a class='ref msdiv' id='msdiv399'>Msdiv 399</a>Veṇī vā avaññā honti,<br>
rathakārī ca dubbhikā;<br>
Caṇḍālī kapaṇā honti,<br>
<span class='var' id='note138' title='nhāpikā (bj) | nhāminī (pts1-2)'>kappakā</span> ca punappunaṃ.</p>
<p><a class='ref sc' id='sc14'>SC 14</a><a class='ref vns' id='vns401'>SC Verse 401</a><a class='ref ms' id='ms19Pv_433'>Ms 19Pv_433</a><a class='ref msdiv' id='msdiv400'>Msdiv 400</a>Yāni yāni nihīnāni,<br>
kulāni kapaṇāni ca;<br>
Tesu tesveva jāyanti,<br>
esā maccharino gati.</p>
<p><a class='ref sc' id='sc15'>SC 15</a><a class='ref vns' id='vns402'>SC Verse 402</a><a class='ref ms' id='ms19Pv_434'>Ms 19Pv_434</a><a class='ref msdiv' id='msdiv401'>Msdiv 401</a>Pubbe ca katakalyāṇā,<br>
dāyakā vītamaccharā;<br>
Saggaṃ te paripūrenti,<br>
obhāsenti ca nandanaṃ.</p>
<p><a class='ref sc' id='sc16'>SC 16</a><a class='ref vns' id='vns403'>SC Verse 403</a><a class='ref ms' id='ms19Pv_435'>Ms 19Pv_435</a><a class='ref msdiv' id='msdiv402'>Msdiv 402</a>Vejayante ca pāsāde,<br>
ramitvā kāmakāmino;<br>
Uccākulesu jāyanti,<br>
sabhogesu tato cutā.</p>
<p><a class='ref sc' id='sc17'>SC 17</a><a class='ref vns' id='vns404'>SC Verse 404</a><a class='ref ms' id='ms19Pv_436'>Ms 19Pv_436</a><a class='ref msdiv' id='msdiv403'>Msdiv 403</a>Kūṭāgāre ca pāsāde,<br>
pallaṅke gonakatthate;<br>
<span class='var' id='note139' title='vījitaṅgā (bj, s2, s3, pts2) | vijitaṅgā (pts1)'>Bījitaṅgā</span> morahatthehi,<br>
kule jātā yasassino.</p>
<p><a class='ref sc' id='sc18'>SC 18</a><a class='ref vns' id='vns405'>SC Verse 405</a><a class='ref ms' id='ms19Pv_437'>Ms 19Pv_437</a><a class='ref msdiv' id='msdiv404'>Msdiv 404</a>Aṅkato aṅkaṃ gacchanti,<br>
māladhārī alaṅkatā;<br>
Dhātiyo upatiṭṭhanti,<br>
sāyaṃ pātaṃ sukhesino.</p>
<p><a class='ref sc' id='sc19'>SC 19</a><a class='ref vns' id='vns406'>SC Verse 406</a><a class='ref ms' id='ms19Pv_438'>Ms 19Pv_438</a><a class='ref msdiv' id='msdiv405'>Msdiv 405</a>Nayidaṃ akatapuññānaṃ,<br>
katapuññānamevidaṃ;<br>
Asokaṃ nandanaṃ rammaṃ,<br>
tidasānaṃ mahāvanaṃ.</p>
<p><a class='ref sc' id='sc20'>SC 20</a><a class='ref vns' id='vns407'>SC Verse 407</a><a class='ref ms' id='ms19Pv_439'>Ms 19Pv_439</a><a class='ref msdiv' id='msdiv406'>Msdiv 406</a>Sukhaṃ akatapuññānaṃ,<br>
idha natthi parattha ca;<br>
Sukhañca katapuññānaṃ,<br>
idha ceva parattha ca.</p>
<p><a class='ref sc' id='sc21'>SC 21</a><a class='ref vns' id='vns408'>SC Verse 408</a><a class='ref ms' id='ms19Pv_440'>Ms 19Pv_440</a><a class='ref msdiv' id='msdiv407'>Msdiv 407</a>Tesaṃ sahabyakāmānaṃ,<br>
kattabbaṃ kusalaṃ bahuṃ;<br>
Katapuññā hi modanti,<br>
sagge bhogasamaṅgino”ti.</p>
</blockquote>
<p class='endsutta'><a class='ref sc' id='sc22'>SC 22</a><a class='ref ms' id='ms19Pv_441'>Ms 19Pv_441</a>Abhijjamānapetavatthu paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
