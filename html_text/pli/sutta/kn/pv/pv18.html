<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv18' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>18. Kaṇhapetavatthu</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref vns' id='vns207' href='#vns207'>SC Verse 207</a><a class='ref pts2ed' id='pts2ed25' href='#pts2ed25'>PTS 2nd ed. 25</a> <a class='ref ms' id='ms19Pv_228' href='#ms19Pv_228'>Ms 19Pv_228</a><a class='ref msdiv' id='msdiv207' href='#msdiv207'>Msdiv 207</a>“Uṭṭhehi kaṇha kiṃ sesi,<br>
Ko attho supanena te;<br>
Yo ca tuyhaṃ sako bhātā,<br>
Hadayaṃ <span class='var' id='note61' title='cakkhuñca (bj) | cakkhuṃva (pts2)'>cakkhu ca</span> dakkhiṇaṃ;<br>
Tassa vātā balīyanti,<br>
<span class='var' id='note62' title='ghaṭo jappati (s2, s3, pts1, mr)'>Sasaṃ jappati</span> kesavā”ti.</p>
<p><a class='ref sc' id='sc2' href='#sc2'>SC 2</a><a class='ref vns' id='vns208' href='#vns208'>SC Verse 208</a><a class='ref ms' id='ms19Pv_229' href='#ms19Pv_229'>Ms 19Pv_229</a><a class='ref msdiv' id='msdiv208' href='#msdiv208'>Msdiv 208</a>“Tassa taṃ vacanaṃ sutvā,<br>
rohiṇeyyassa kesavo;<br>
Taramānarūpo vuṭṭhāsi,<br>
bhātusokena aṭṭito.</p>
<p><a class='ref sc' id='sc3' href='#sc3'>SC 3</a><a class='ref vns' id='vns209' href='#vns209'>SC Verse 209</a><a class='ref ms' id='ms19Pv_230' href='#ms19Pv_230'>Ms 19Pv_230</a><a class='ref msdiv' id='msdiv209' href='#msdiv209'>Msdiv 209</a>Kiṃ nu ummattarūpova,<br>
kevalaṃ dvārakaṃ imaṃ;<br>
Saso sasoti lapasi,<br>
kīdisaṃ sasamicchasi.</p>
<p><a class='ref sc' id='sc4' href='#sc4'>SC 4</a><a class='ref vns' id='vns210' href='#vns210'>SC Verse 210</a><a class='ref ms' id='ms19Pv_231' href='#ms19Pv_231'>Ms 19Pv_231</a><a class='ref msdiv' id='msdiv210' href='#msdiv210'>Msdiv 210</a>Sovaṇṇamayaṃ maṇimayaṃ,<br>
Lohamayaṃ atha rūpiyamayaṃ;<br>
Saṅkhasilāpavāḷamayaṃ,<br>
Kārayissāmi te sasaṃ.</p>
<p><a class='ref sc' id='sc5' href='#sc5'>SC 5</a><a class='ref vns' id='vns211' href='#vns211'>SC Verse 211</a><a class='ref ms' id='ms19Pv_232' href='#ms19Pv_232'>Ms 19Pv_232</a><a class='ref msdiv' id='msdiv211' href='#msdiv211'>Msdiv 211</a>Santi aññepi sasakā,<br>
araññavanagocarā;<br>
Tepi te ānayissāmi,<br>
kīdisaṃ sasamicchasī”ti.</p>
<p><a class='ref sc' id='sc6' href='#sc6'>SC 6</a><a class='ref vns' id='vns212' href='#vns212'>SC Verse 212</a><a class='ref ms' id='ms19Pv_233' href='#ms19Pv_233'>Ms 19Pv_233</a><a class='ref msdiv' id='msdiv212' href='#msdiv212'>Msdiv 212</a>“Nāhamete sase icche,<br>
ye sasā pathavissitā;<br>
Candato sasamicchāmi,<br>
taṃ me ohara kesavā”ti.</p>
<p><a class='ref sc' id='sc7' href='#sc7'>SC 7</a><a class='ref vns' id='vns213' href='#vns213'>SC Verse 213</a><a class='ref ms' id='ms19Pv_234' href='#ms19Pv_234'>Ms 19Pv_234</a><a class='ref msdiv' id='msdiv213' href='#msdiv213'>Msdiv 213</a>“So nūna madhuraṃ ñāti,<br>
jīvitaṃ vijahissasi;<br>
Apatthiyaṃ patthayasi,<br>
candato sasamicchasī”ti.</p>
<p><a class='ref sc' id='sc8' href='#sc8'>SC 8</a><a class='ref vns' id='vns214' href='#vns214'>SC Verse 214</a><a class='ref ms' id='ms19Pv_235' href='#ms19Pv_235'>Ms 19Pv_235</a><a class='ref msdiv' id='msdiv214' href='#msdiv214'>Msdiv 214</a>“Evañce kaṇha jānāsi,<br>
yathaññamanusāsasi;<br>
Kasmā pure mataṃ puttaṃ,<br>
ajjāpi manusocasi.</p>
<p><a class='ref sc' id='sc9' href='#sc9'>SC 9</a><a class='ref vns' id='vns215' href='#vns215'>SC Verse 215</a><a class='ref ms' id='ms19Pv_236' href='#ms19Pv_236'>Ms 19Pv_236</a><a class='ref msdiv' id='msdiv215' href='#msdiv215'>Msdiv 215</a>Na yaṃ labbhā manussena,<br>
amanussena vā <span class='var' id='note63' title='puna (^ja454#9 [Ghaṭapaṇḍitajātaka])'>pana</span>;<br>
Jāto me mā mari putto,<br>
kuto labbhā alabbhiyaṃ.</p>
<p><a class='ref sc' id='sc10' href='#sc10'>SC 10</a><a class='ref vns' id='vns216' href='#vns216'>SC Verse 216</a><a class='ref ms' id='ms19Pv_237' href='#ms19Pv_237'>Ms 19Pv_237</a><a class='ref msdiv' id='msdiv216' href='#msdiv216'>Msdiv 216</a>Na mantā mūlabhesajjā,<br>
osadhehi dhanena vā;<br>
Sakkā ānayituṃ kaṇha,<br>
yaṃ petamanusocasi.</p>
<p><a class='ref sc' id='sc11' href='#sc11'>SC 11</a><a class='ref vns' id='vns217' href='#vns217'>SC Verse 217</a><a class='ref pts2ed' id='pts2ed26' href='#pts2ed26'>PTS 2nd ed. 26</a> <a class='ref ms' id='ms19Pv_238' href='#ms19Pv_238'>Ms 19Pv_238</a><a class='ref msdiv' id='msdiv217' href='#msdiv217'>Msdiv 217</a>Mahaddhanā mahābhogā,<br>
raṭṭhavantopi khattiyā;<br>
Pahūtadhanadhaññāse,<br>
tepi <span class='var' id='note65' title='natthettha'>no</span> ajarāmarā.</p>
<p><a class='ref sc' id='sc12' href='#sc12'>SC 12</a><a class='ref vns' id='vns218' href='#vns218'>SC Verse 218</a><a class='ref ms' id='ms19Pv_239' href='#ms19Pv_239'>Ms 19Pv_239</a><a class='ref msdiv' id='msdiv218' href='#msdiv218'>Msdiv 218</a>Khattiyā brāhmaṇā vessā,<br>
suddā caṇḍālapukkusā;<br>
Ete caññe ca jātiyā,<br>
tepi no ajarāmarā.</p>
<p><a class='ref sc' id='sc13' href='#sc13'>SC 13</a><a class='ref vns' id='vns219' href='#vns219'>SC Verse 219</a><a class='ref ms' id='ms19Pv_240' href='#ms19Pv_240'>Ms 19Pv_240</a><a class='ref msdiv' id='msdiv219' href='#msdiv219'>Msdiv 219</a>Ye mantaṃ parivattenti,<br>
chaḷaṅgaṃ brahmacintitaṃ;<br>
Ete caññe ca vijjāya,<br>
tepi no ajarāmarā.</p>
<p><a class='ref sc' id='sc14' href='#sc14'>SC 14</a><a class='ref vns' id='vns220' href='#vns220'>SC Verse 220</a><a class='ref ms' id='ms19Pv_241' href='#ms19Pv_241'>Ms 19Pv_241</a><a class='ref msdiv' id='msdiv220' href='#msdiv220'>Msdiv 220</a><span class='var' id='note66' title='isayo cāpi (^vv63#17 [Cūḷarathavimānavatthu])'>Isayo vāpi</span> ye santā,<br>
saññatattā tapassino;<br>
Sarīraṃ tepi kālena,<br>
vijahanti tapassino.</p>
<p><a class='ref sc' id='sc15' href='#sc15'>SC 15</a><a class='ref vns' id='vns221' href='#vns221'>SC Verse 221</a><a class='ref ms' id='ms19Pv_242' href='#ms19Pv_242'>Ms 19Pv_242</a><a class='ref msdiv' id='msdiv221' href='#msdiv221'>Msdiv 221</a>Bhāvitattā arahanto,<br>
katakiccā anāsavā;<br>
Nikkhipanti imaṃ dehaṃ,<br>
puññapāpaparikkhayā”ti.</p>
<p><a class='ref sc' id='sc16' href='#sc16'>SC 16</a><a class='ref vns' id='vns222' href='#vns222'>SC Verse 222</a><a class='ref ms' id='ms19Pv_243' href='#ms19Pv_243'>Ms 19Pv_243</a><a class='ref msdiv' id='msdiv222' href='#msdiv222'>Msdiv 222</a>“Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.</p>
<p><a class='ref sc' id='sc17' href='#sc17'>SC 17</a><a class='ref vns' id='vns223' href='#vns223'>SC Verse 223</a><a class='ref ms' id='ms19Pv_244' href='#ms19Pv_244'>Ms 19Pv_244</a><a class='ref msdiv' id='msdiv223' href='#msdiv223'>Msdiv 223</a>Abbahī vata me sallaṃ,<br>
sokaṃ hadayanissitaṃ;<br>
Yo me sokaparetassa,<br>
puttasokaṃ apānudi.</p>
<p><a class='ref sc' id='sc18' href='#sc18'>SC 18</a><a class='ref vns' id='vns224' href='#vns224'>SC Verse 224</a><a class='ref ms' id='ms19Pv_245' href='#ms19Pv_245'>Ms 19Pv_245</a><a class='ref msdiv' id='msdiv224' href='#msdiv224'>Msdiv 224</a>Svāhaṃ abbūḷhasallosmi,<br>
sītibhūtosmi nibbuto;<br>
Na socāmi na rodāmi,<br>
tava sutvāna <span class='var' id='note67' title='bhāsitaṃ (s2, s3, pts1-2) | māṇava (^ja454#14 [Ghaṭapaṇḍitajātaka])'>bhātika</span>”.</p>
<p><a class='ref sc' id='sc19' href='#sc19'>SC 19</a><a class='ref vns' id='vns225' href='#vns225'>SC Verse 225</a><a class='ref ms' id='ms19Pv_246' href='#ms19Pv_246'>Ms 19Pv_246</a><a class='ref msdiv' id='msdiv225' href='#msdiv225'>Msdiv 225</a>Evaṃ karonti sappaññā,<br>
ye honti anukampakā;<br>
Nivattayanti sokamhā,<br>
ghaṭo jeṭṭhaṃva bhātaraṃ.</p>
<p><a class='ref sc' id='sc20' href='#sc20'>SC 20</a><a class='ref vns' id='vns226' href='#vns226'>SC Verse 226</a><a class='ref ms' id='ms19Pv_247' href='#ms19Pv_247'>Ms 19Pv_247</a><a class='ref msdiv' id='msdiv226' href='#msdiv226'>Msdiv 226</a>Yassa etādisā honti,<br>
amaccā paricārakā;<br>
Subhāsitena anventi,<br>
ghaṭo jeṭṭhaṃva bhātaranti.</p>
</blockquote>
<p class='endsutta'><a class='ref sc' id='sc21' href='#sc21'>SC 21</a><a class='ref ms' id='ms19Pv_248' href='#ms19Pv_248'>Ms 19Pv_248</a>Kaṇhapetavatthu chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
