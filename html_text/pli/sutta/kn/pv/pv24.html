<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv24' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>24. Kaṇṇamuṇḍapetivatthu</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref vns' id='vns349'>SC Verse 349</a><a class='ref ms' id='ms19Pv_376'>Ms 19Pv_376</a><a class='ref msdiv' id='msdiv348'>Msdiv 348</a>“Soṇṇasopānaphalakā,<br>
soṇṇavālukasanthatā;<br>
Tattha sogandhiyā vaggū,<br>
sucigandhā manoramā.</p>
<p><a class='ref sc' id='sc2'>SC 2</a><a class='ref vns' id='vns350'>SC Verse 350</a><a class='ref ms' id='ms19Pv_377'>Ms 19Pv_377</a><a class='ref msdiv' id='msdiv349'>Msdiv 349</a>Nānārukkhehi sañchannā,<br>
nānāgandhasameritā;<br>
Nānāpadumasañchannā,<br>
<span class='var' id='note111' title='... samohatā (s2, s3, mr) | ... samāgatā (pts1)'>puṇḍarīkasamotatā</span>.</p>
<p><a class='ref sc' id='sc3'>SC 3</a><a class='ref vns' id='vns351'>SC Verse 351</a><a class='ref ms' id='ms19Pv_378'>Ms 19Pv_378</a><a class='ref msdiv' id='msdiv350'>Msdiv 350</a>Surabhiṃ sampavāyanti,<br>
manuññā māluteritā;<br>
Haṃsakoñcābhirudā ca,<br>
cakkavakkābhikūjitā.</p>
<p><a class='ref sc' id='sc4'>SC 4</a><a class='ref vns' id='vns352'>SC Verse 352</a><a class='ref pts2ed' id='pts2ed42'>PTS 2nd ed. 42</a> <a class='ref ms' id='ms19Pv_379'>Ms 19Pv_379</a><a class='ref msdiv' id='msdiv351'>Msdiv 351</a>Nānādijagaṇākiṇṇā,<br>
nānāsaragaṇāyutā;<br>
Nānāphaladharā rukkhā,<br>
nānāpupphadharā vanā.</p>
<p><a class='ref sc' id='sc5'>SC 5</a><a class='ref vns' id='vns353'>SC Verse 353</a><a class='ref ms' id='ms19Pv_380'>Ms 19Pv_380</a><a class='ref msdiv' id='msdiv352'>Msdiv 352</a>Na manussesu īdisaṃ,<br>
nagaraṃ yādisaṃ idaṃ;<br>
Pāsādā bahukā tuyhaṃ,<br>
sovaṇṇarūpiyāmayā;<br>
Daddallamānā <span class='var' id='note112' title='ābhanti (bj, mr)'>ābhenti</span>,<br>
samantā caturo disā.</p>
<p><a class='ref sc' id='sc6'>SC 6</a><a class='ref vns' id='vns354'>SC Verse 354</a><a class='ref ms' id='ms19Pv_381'>Ms 19Pv_381</a><a class='ref msdiv' id='msdiv353'>Msdiv 353</a>Pañca dāsisatā tuyhaṃ,<br>
yā temā paricārikā;<br>
<span class='var' id='note113' title='kā (mr)'>Tā</span> <span class='var' id='note114' title='kambukeyūradharā (bj)'>kambukāyūradharā</span>,<br>
kañcanāveḷabhūsitā.</p>
<p><a class='ref sc' id='sc7'>SC 7</a><a class='ref vns' id='vns355'>SC Verse 355</a><a class='ref ms' id='ms19Pv_382'>Ms 19Pv_382</a><a class='ref msdiv' id='msdiv354'>Msdiv 354</a>Pallaṅkā bahukā tuyhaṃ,<br>
sovaṇṇarūpiyāmayā;<br>
<span class='var' id='note115' title='kādalimigasañchannā (bj) | kadalīmigasañchannā (s2, s3, pts1)'>Kadalimigasañchannā</span>,<br>
sajjā gonakasanthatā.</p>
<p><a class='ref sc' id='sc8'>SC 8</a><a class='ref vns' id='vns356'>SC Verse 356</a><a class='ref ms' id='ms19Pv_383'>Ms 19Pv_383</a><a class='ref msdiv' id='msdiv355'>Msdiv 355</a>Yattha tvaṃ vāsūpagatā,<br>
sabbakāmasamiddhinī;<br>
<span class='var' id='note116' title='sampattāya aḍḍharattāya (s2, s3, pts1) | sampattāyaḍḍharattiyā (mr)'>Sampattāyaḍḍharattāya</span>,<br>
tato uṭṭhāya gacchasi.</p>
<p><a class='ref sc' id='sc9'>SC 9</a><a class='ref vns' id='vns357'>SC Verse 357</a><a class='ref ms' id='ms19Pv_384'>Ms 19Pv_384</a><a class='ref msdiv' id='msdiv356'>Msdiv 356</a>Uyyānabhūmiṃ gantvāna,<br>
pokkharaññā samantato;<br>
Tassā tīre tuvaṃ ṭhāsi,<br>
harite saddale subhe.</p>
<p><a class='ref sc' id='sc10'>SC 10</a><a class='ref vns' id='vns358'>SC Verse 358</a><a class='ref ms' id='ms19Pv_385'>Ms 19Pv_385</a><a class='ref msdiv' id='msdiv357'>Msdiv 357</a>Tato te kaṇṇamuṇḍo sunakho,<br>
Aṅgamaṅgāni khādati;<br>
Yadā ca khāyitā āsi,<br>
Aṭṭhisaṅkhalikā katā;<br>
Ogāhasi pokkharaṇiṃ,<br>
Hoti kāyo yathā pure.</p>
<p><a class='ref sc' id='sc11'>SC 11</a><a class='ref vns' id='vns359'>SC Verse 359</a><a class='ref ms' id='ms19Pv_386'>Ms 19Pv_386</a><a class='ref msdiv' id='msdiv358'>Msdiv 358</a>Tato tvaṃ <span class='var' id='note117' title='uggacchanti (pts1) | aṅgapaccaṅgā (pts2, mr)'>aṅgapaccaṅgī</span>,<br>
sucāru piyadassanā;<br>
Vatthena pārupitvāna,<br>
āyāsi mama santikaṃ.</p>
<p><a class='ref sc' id='sc12'>SC 12</a><a class='ref vns' id='vns360'>SC Verse 360</a><a class='ref ms' id='ms19Pv_387'>Ms 19Pv_387</a><a class='ref msdiv' id='msdiv359'>Msdiv 359</a>Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
kaṇṇamuṇḍo sunakho tava;<br>
Aṅgamaṅgāni khādatī”ti.</p>
<p><a class='ref sc' id='sc13'>SC 13</a><a class='ref vns' id='vns361'>SC Verse 361</a><a class='ref ms' id='ms19Pv_388'>Ms 19Pv_388</a><a class='ref msdiv' id='msdiv360'>Msdiv 360</a>“<span class='var' id='note118' title='kimbilāyaṃ (bj, s2, s3, pts1-2)'>Kimilāyaṃ</span> gahapati,<br>
saddho āsi upāsako;<br>
Tassāhaṃ bhariyā āsiṃ,<br>
dussīlā aticārinī.</p>
<p><a class='ref sc' id='sc14'>SC 14</a><a class='ref vns' id='vns362'>SC Verse 362</a><a class='ref ms' id='ms19Pv_389'>Ms 19Pv_389</a><a class='ref msdiv' id='msdiv361'>Msdiv 361</a>So <span class='var' id='note119' title='evamāticaramānāya (s2, s3) | evam aticaramānāya (pts1-2)'>maṃ aticaramānāya</span>,<br>
sāmiko etadabravi;<br>
‘<span class='var' id='note120' title='netaṃ channaṃ na (bj) | netaṃ channaṃ netaṃ (mr)'>Netaṃ channaṃ</span> patirūpaṃ,<br>
yaṃ tvaṃ aticarāsi maṃ’.</p>
<p><a class='ref sc' id='sc15'>SC 15</a><a class='ref vns' id='vns363'>SC Verse 363</a><a class='ref ms' id='ms19Pv_390'>Ms 19Pv_390</a><a class='ref msdiv' id='msdiv362'>Msdiv 362</a>Sāhaṃ ghorañca sapathaṃ,<br>
musāvādañca bhāsisaṃ;<br>
‘Nāhaṃ taṃ aticarāmi,<br>
kāyena uda cetasā.</p>
<p><a class='ref sc' id='sc16'>SC 16</a><a class='ref vns' id='vns364'>SC Verse 364</a><a class='ref ms' id='ms19Pv_391'>Ms 19Pv_391</a><a class='ref msdiv' id='msdiv363'>Msdiv 363</a>Sacāhaṃ taṃ aticarāmi,<br>
kāyena uda cetasā;<br>
Kaṇṇamuṇḍoyaṃ sunakho,<br>
aṅgamaṅgāni khādatu’.</p>
<p><a class='ref sc' id='sc17'>SC 17</a><a class='ref vns' id='vns365'>SC Verse 365</a><a class='ref ms' id='ms19Pv_392'>Ms 19Pv_392</a><a class='ref msdiv' id='msdiv364'>Msdiv 364</a>Tassa kammassa vipākaṃ,<br>
musāvādassa cūbhayaṃ;<br>
Satteva vassasatāni,<br>
anubhūtaṃ yato hi me;<br>
Kaṇṇamuṇḍo ca sunakho,<br>
aṅgamaṅgāni khādati.</p>
<p><a class='ref sc' id='sc18'>SC 18</a><a class='ref vns' id='vns366'>SC Verse 366</a><a class='ref ms' id='ms19Pv_393'>Ms 19Pv_393</a><a class='ref msdiv' id='msdiv365'>Msdiv 365</a>Tvañca deva bahukāro,<br>
atthāya me idhāgato;<br>
Sumuttāhaṃ kaṇṇamuṇḍassa,<br>
asokā akutobhayā.</p>
<p><a class='ref sc' id='sc19'>SC 19</a><a class='ref vns' id='vns367'>SC Verse 367</a><a class='ref pts2ed' id='pts2ed43'>PTS 2nd ed. 43</a> <a class='ref ms' id='ms19Pv_394'>Ms 19Pv_394</a><a class='ref msdiv' id='msdiv366'>Msdiv 366</a>Tāhaṃ deva namassāmi,<br>
yācāmi pañjalīkatā;<br>
Bhuñja amānuse kāme,<br>
rama deva mayā sahā”ti.</p>
<p><a class='ref sc' id='sc20'>SC 20</a><a class='ref vns' id='vns368'>SC Verse 368</a><a class='ref ms' id='ms19Pv_395'>Ms 19Pv_395</a><a class='ref msdiv' id='msdiv367'>Msdiv 367</a>“Bhuttā amānusā kāmā,<br>
ramitomhi tayā saha;<br>
Tāhaṃ subhage yācāmi,<br>
khippaṃ paṭinayāhi man”ti.</p>
</blockquote>
<p class='endsutta'><a class='ref sc' id='sc21'>SC 21</a><a class='ref ms' id='ms19Pv_396'>Ms 19Pv_396</a>Kaṇṇamuṇḍapetivatthu dvādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
