<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv36' lang='pli'>
<header>
<ul>
<li class='division'>Petavatthu</li>
<li>Mahāvagga</li>
</ul>
<h1>36. Ambasakkarapetavatthu</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref vns' id='vns519'>SC Verse 519</a><a class='ref pts2ed' id='pts2ed65'>PTS 2nd ed. 65</a> <a class='ref ms' id='ms19Pv_564'>Ms 19Pv_564</a><a class='ref msdiv' id='msdiv517'>Msdiv 517</a>Vesālī nāma nagaratthi vajjīnaṃ,<br>
Tattha ahu licchavi <span class='var' id='note187' title='ambasakkharo (bj, s2, s3, pts1-2) | appasakkaro (mr)'>ambasakkaro</span>;<br>
Disvāna petaṃ nagarassa bāhiraṃ,<br>
Tattheva pucchittha taṃ kāraṇatthiko.</p>
<p><a class='ref sc' id='sc2'>SC 2</a><a class='ref vns' id='vns520'>SC Verse 520</a><a class='ref ms' id='ms19Pv_565'>Ms 19Pv_565</a><a class='ref msdiv' id='msdiv518'>Msdiv 518</a>“Seyyā nisajjā nayimassa atthi,<br>
Abhikkamo natthi paṭikkamo ca;<br>
Asitapītakhāyitavatthabhogā,<br>
<span class='var' id='note188' title='paricāraṇā (pts2)'>Paricārikā</span> sāpi imassa natthi.</p>
<p><a class='ref sc' id='sc3'>SC 3</a><a class='ref vns' id='vns521'>SC Verse 521</a><a class='ref ms' id='ms19Pv_566'>Ms 19Pv_566</a><a class='ref msdiv' id='msdiv519'>Msdiv 519</a>Ye ñātakā diṭṭhasutā suhajjā,<br>
Anukampakā yassa ahesuṃ pubbe;<br>
Daṭṭhumpi te dāni na taṃ labhanti,<br>
<span class='var' id='note189' title='virādhitatto (bj, pts2)'>Virājitatto</span> hi janena tena.</p>
<p><a class='ref sc' id='sc4'>SC 4</a><a class='ref vns' id='vns522'>SC Verse 522</a><a class='ref ms' id='ms19Pv_567'>Ms 19Pv_567</a><a class='ref msdiv' id='msdiv520'>Msdiv 520</a>Na oggatattassa bhavanti mittā,<br>
Jahanti mittā vikalaṃ viditvā;<br>
Atthañca disvā parivārayanti,<br>
Bahū mittā uggatattassa honti.</p>
<p><a class='ref sc' id='sc5'>SC 5</a><a class='ref vns' id='vns523'>SC Verse 523</a><a class='ref ms' id='ms19Pv_568'>Ms 19Pv_568</a><a class='ref msdiv' id='msdiv521'>Msdiv 521</a>Nihīnatto sabbabhogehi kiccho,<br>
Sammakkhito samparibhinnagatto;<br>
Ussāvabindūva palimpamāno,<br>
Ajja suve jīvitassūparodho.</p>
<p><a class='ref sc' id='sc6'>SC 6</a><a class='ref vns' id='vns524'>SC Verse 524</a><a class='ref ms' id='ms19Pv_569'>Ms 19Pv_569</a><a class='ref msdiv' id='msdiv522'>Msdiv 522</a>Etādisaṃ uttamakicchappattaṃ,<br>
Uttāsitaṃ pucimandassa sūle;<br>
‘Atha tvaṃ kena vaṇṇena vadesi yakkha,<br>
Jīva bho jīvitameva seyyo’”ti.</p>
<p><a class='ref sc' id='sc7'>SC 7</a><a class='ref vns' id='vns525'>SC Verse 525</a><a class='ref pts2ed' id='pts2ed66'>PTS 2nd ed. 66</a> <a class='ref ms' id='ms19Pv_570'>Ms 19Pv_570</a><a class='ref msdiv' id='msdiv523'>Msdiv 523</a>“Sālohito esa ahosi mayhaṃ,<br>
Ahaṃ sarāmi purimāya jātiyā;<br>
Disvā ca me kāruññamahosi rāja,<br>
Mā pāpadhammo nirayaṃ <span class='var' id='note190' title='pati + ayaṃ ='>patāyaṃ</span>.</p>
<p><a class='ref sc' id='sc8'>SC 8</a><a class='ref vns' id='vns526'>SC Verse 526</a><a class='ref ms' id='ms19Pv_571'>Ms 19Pv_571</a><a class='ref msdiv' id='msdiv524'>Msdiv 524</a>Ito cuto licchavi esa poso,<br>
Sattussadaṃ nirayaṃ ghorarūpaṃ;<br>
Upapajjati dukkaṭakammakārī,<br>
Mahābhitāpaṃ kaṭukaṃ bhayānakaṃ.</p>
<p><a class='ref sc' id='sc9'>SC 9</a><a class='ref vns' id='vns527'>SC Verse 527</a><a class='ref ms' id='ms19Pv_572'>Ms 19Pv_572</a><a class='ref msdiv' id='msdiv525'>Msdiv 525</a>Anekabhāgena guṇena seyyo,<br>
Ayameva sūlo nirayena tena;<br>
Ekantadukkhaṃ kaṭukaṃ bhayānakaṃ,<br>
Ekantatibbaṃ nirayaṃ <span class='var' id='note191' title='pate + ayaṃ ='>patāyaṃ</span>.</p>
<p><a class='ref sc' id='sc10'>SC 10</a><a class='ref vns' id='vns528'>SC Verse 528</a><a class='ref ms' id='ms19Pv_573'>Ms 19Pv_573</a><a class='ref msdiv' id='msdiv526'>Msdiv 526</a>Idañca sutvā vacanaṃ mameso,<br>
Dukkhūpanīto vijaheyya pāṇaṃ;<br>
Tasmā ahaṃ santike na bhaṇāmi,<br>
Mā me kato jīvitassūparodho”.</p>
<p><a class='ref sc' id='sc11'>SC 11</a><a class='ref vns' id='vns529'>SC Verse 529</a><a class='ref ms' id='ms19Pv_574'>Ms 19Pv_574</a><a class='ref msdiv' id='msdiv527'>Msdiv 527</a>“Aññāto <span class='var' id='note192' title='ajjhito esa (mr)'>eso</span> purisassa attho,<br>
Aññampi icchāmase pucchituṃ tuvaṃ;<br>
Okāsakammaṃ sace no karosi,<br>
Pucchāma taṃ no na ca kujjhitabban”ti.</p>
<p><a class='ref sc' id='sc12'>SC 12</a><a class='ref vns' id='vns530'>SC Verse 530</a><a class='ref ms' id='ms19Pv_575'>Ms 19Pv_575</a><a class='ref msdiv' id='msdiv528'>Msdiv 528</a>“<span class='var' id='note193' title='paṭiññātametaṃ tadāhu (mr) | paṭiññā na mete tadā ahu (?)'>Addhā paṭiññā me tadā ahu</span>,<br>
Nācikkhanā appasannassa hoti;<br>
Akāmā saddheyyavacoti katvā,<br>
Pucchassu maṃ kāmaṃ yathā <span class='var' id='note194' title='visayhaṃ (bj) | visayaṃ (mr)'>visayhan”ti</span>.</p>
<p><a class='ref sc' id='sc13'>SC 13</a><a class='ref vns' id='vns531'>SC Verse 531</a><a class='ref ms' id='ms19Pv_576'>Ms 19Pv_576</a><a class='ref msdiv' id='msdiv529'>Msdiv 529</a>“Yaṃ kiñcahaṃ cakkhunā <span class='var' id='note195' title='passāmi (mr)'>passissāmi</span>,<br>
Sabbampi tāhaṃ abhisaddaheyyaṃ;<br>
Disvāva taṃ nopi ce saddaheyyaṃ,<br>
<span class='var' id='note196' title='karohi (katthaci)'>Kareyyāsi</span> me yakkha niyassakamman”ti.</p>
<p><a class='ref sc' id='sc14'>SC 14</a><a class='ref vns' id='vns532'>SC Verse 532</a><a class='ref ms' id='ms19Pv_577'>Ms 19Pv_577</a><a class='ref msdiv' id='msdiv530'>Msdiv 530</a>“Saccappaṭiññā tava mesā hotu,<br>
Sutvāna dhammaṃ labha suppasādaṃ;<br>
Aññatthiko no ca paduṭṭhacitto,<br>
Yaṃ te sutaṃ asutañcāpi dhammaṃ;<br>
<span class='var' id='note197' title='sabbaṃ ācikkhissaṃ (bj) | sabbaṃ akkhissaṃ (s2, s3, pts1-2)'>Sabbampi akkhissaṃ</span> yathā pajānanti”.</p>
<p><a class='ref sc' id='sc15'>SC 15</a><a class='ref vns' id='vns533'>SC Verse 533</a><a class='ref ms' id='ms19Pv_578'>Ms 19Pv_578</a><a class='ref msdiv' id='msdiv531'>Msdiv 531</a>“Setena assena alaṅkatena,<br>
Upayāsi sūlāvutakassa santike;<br>
Yānaṃ idaṃ abbhutaṃ dassaneyyaṃ,<br>
Kissetaṃ kammassa ayaṃ vipāko”ti.</p>
<p><a class='ref sc' id='sc16'>SC 16</a><a class='ref vns' id='vns534'>SC Verse 534</a><a class='ref pts2ed' id='pts2ed67'>PTS 2nd ed. 67</a> <a class='ref ms' id='ms19Pv_579'>Ms 19Pv_579</a><a class='ref msdiv' id='msdiv532'>Msdiv 532</a>“<span class='var' id='note198' title='tassa nagarassa (bj, s2, s3, pts1-2)'>Vesāliyā nagarassa</span> majjhe,<br>
Cikkhallamagge narakaṃ ahosi;<br>
Gosīsamekāhaṃ pasannacitto,<br>
<span class='var' id='note199' title='setuṃ (s2, s3, pts1, mr)'>Setaṃ</span> gahetvā narakasmiṃ nikkhipiṃ.</p>
<p><a class='ref sc' id='sc17'>SC 17</a><a class='ref vns' id='vns535'>SC Verse 535</a><a class='ref ms' id='ms19Pv_580'>Ms 19Pv_580</a><a class='ref msdiv' id='msdiv533'>Msdiv 533</a>Etasmiṃ pādāni patiṭṭhapetvā,<br>
Mayañca aññe ca atikkamimhā;<br>
Yānaṃ idaṃ abbhutaṃ dassaneyyaṃ,<br>
Tasseva kammassa ayaṃ vipāko”ti.</p>
<p><a class='ref sc' id='sc18'>SC 18</a><a class='ref vns' id='vns536'>SC Verse 536</a><a class='ref ms' id='ms19Pv_581'>Ms 19Pv_581</a><a class='ref msdiv' id='msdiv534'>Msdiv 534</a>“Vaṇṇo ca te sabbadisā pabhāsati,<br>
Gandho ca te sabbadisā pavāyati;<br>
Yakkhiddhipattosi mahānubhāvo,<br>
Naggo cāsi kissa ayaṃ vipāko”ti.</p>
<p><a class='ref sc' id='sc19'>SC 19</a><a class='ref vns' id='vns537'>SC Verse 537</a><a class='ref ms' id='ms19Pv_582'>Ms 19Pv_582</a><a class='ref msdiv' id='msdiv535'>Msdiv 535</a>“Akkodhano niccapasannacitto,<br>
Saṇhāhi vācāhi janaṃ upemi;<br>
Tasseva kammassa ayaṃ vipāko,<br>
Dibbo me vaṇṇo satataṃ pabhāsati.</p>
<p><a class='ref sc' id='sc20'>SC 20</a><a class='ref vns' id='vns538'>SC Verse 538</a><a class='ref ms' id='ms19Pv_583'>Ms 19Pv_583</a><a class='ref msdiv' id='msdiv536'>Msdiv 536</a>Yasañca kittiñca dhamme ṭhitānaṃ,<br>
<span class='var' id='note200' title='disvā samantemi (mr)'>Disvāna mantemi</span> pasannacitto;<br>
Tasseva kammassa ayaṃ vipāko,<br>
Dibbo me gandho satataṃ pavāyati.</p>
<p><a class='ref sc' id='sc21'>SC 21</a><a class='ref vns' id='vns539'>SC Verse 539</a><a class='ref ms' id='ms19Pv_584'>Ms 19Pv_584</a><a class='ref msdiv' id='msdiv537'>Msdiv 537</a>Sahāyānaṃ titthasmiṃ nhāyantānaṃ,<br>
Thale gahetvā nidahissa dussaṃ;<br>
Khiḍḍatthiko no ca paduṭṭhacitto,<br>
Tenamhi naggo kasirā ca vuttī”ti.</p>
<p><a class='ref sc' id='sc22'>SC 22</a><a class='ref vns' id='vns540'>SC Verse 540</a><a class='ref ms' id='ms19Pv_585'>Ms 19Pv_585</a><a class='ref msdiv' id='msdiv538'>Msdiv 538</a>“Yo kīḷamāno pakaroti pāpaṃ,<br>
Tassedisaṃ kammavipākamāhu;<br>
Akīḷamāno pana yo karoti,<br>
Kiṃ tassa kammassa vipākamāhū”ti.</p>
<p><a class='ref sc' id='sc23'>SC 23</a><a class='ref vns' id='vns541'>SC Verse 541</a><a class='ref ms' id='ms19Pv_586'>Ms 19Pv_586</a><a class='ref msdiv' id='msdiv539'>Msdiv 539</a>“Ye duṭṭhasaṅkappamanā manussā,<br>
Kāyena vācāya ca saṃkiliṭṭhā;<br>
Kāyassa bhedā abhisamparāyaṃ,<br>
Asaṃsayaṃ te nirayaṃ upenti.</p>
<p><a class='ref sc' id='sc24'>SC 24</a><a class='ref vns' id='vns542'>SC Verse 542</a><a class='ref ms' id='ms19Pv_587'>Ms 19Pv_587</a><a class='ref msdiv' id='msdiv540'>Msdiv 540</a>Apare pana sugatimāsamānā,<br>
Dāne ratā saṅgahitattabhāvā;<br>
Kāyassa bhedā abhisamparāyaṃ,<br>
Asaṃsayaṃ te sugatiṃ upentī”ti.</p>
<p><a class='ref sc' id='sc25'>SC 25</a><a class='ref vns' id='vns543'>SC Verse 543</a><a class='ref ms' id='ms19Pv_588'>Ms 19Pv_588</a><a class='ref msdiv' id='msdiv541'>Msdiv 541</a>“Taṃ kinti jāneyyamahaṃ avecca,<br>
Kalyāṇapāpassa ayaṃ vipāko;<br>
Kiṃ vāhaṃ disvā abhisaddaheyyaṃ,<br>
Ko vāpi maṃ saddahāpeyya etan”ti.</p>
<p><a class='ref sc' id='sc26'>SC 26</a><a class='ref vns' id='vns544'>SC Verse 544</a><a class='ref pts2ed' id='pts2ed68'>PTS 2nd ed. 68</a> <a class='ref ms' id='ms19Pv_589'>Ms 19Pv_589</a><a class='ref msdiv' id='msdiv542'>Msdiv 542</a>“Disvā ca sutvā abhisaddahassu,<br>
Kalyāṇapāpassa ayaṃ vipāko;<br>
Kalyāṇapāpe ubhaye asante,<br>
Siyā nu sattā sugatā duggatā vā.</p>
<p><a class='ref sc' id='sc27'>SC 27</a><a class='ref vns' id='vns545'>SC Verse 545</a><a class='ref ms' id='ms19Pv_590'>Ms 19Pv_590</a><a class='ref msdiv' id='msdiv543'>Msdiv 543</a>No cettha kammāni kareyyuṃ maccā,<br>
Kalyāṇapāpāni manussaloke;<br>
Nāhesuṃ sattā sugatā duggatā vā,<br>
Hīnā paṇītā ca manussaloke.</p>
<p><a class='ref sc' id='sc28'>SC 28</a><a class='ref vns' id='vns546'>SC Verse 546</a><a class='ref ms' id='ms19Pv_591'>Ms 19Pv_591</a><a class='ref msdiv' id='msdiv544'>Msdiv 544</a>Yasmā ca kammāni karonti maccā,<br>
Kalyāṇapāpāni manussaloke;<br>
Tasmā hi sattā sugatā duggatā vā,<br>
Hīnā paṇītā ca manussaloke.</p>
<p><a class='ref sc' id='sc29'>SC 29</a><a class='ref vns' id='vns547'>SC Verse 547</a><a class='ref ms' id='ms19Pv_592'>Ms 19Pv_592</a><a class='ref msdiv' id='msdiv545'>Msdiv 545</a>Dvayajja kammānaṃ vipākamāhu,<br>
Sukhassa dukkhassa ca vedanīyaṃ;<br>
Tā devatāyo paricārayanti,<br>
Paccanti bālā dvayataṃ apassino.</p>
<p><a class='ref sc' id='sc30'>SC 30</a><a class='ref vns' id='vns548'>SC Verse 548</a><a class='ref ms' id='ms19Pv_593'>Ms 19Pv_593</a><a class='ref msdiv' id='msdiv546'>Msdiv 546</a>Na matthi kammāni sayaṃkatāni,<br>
Datvāpi me natthi <span class='var' id='note201' title='so (sabbattha)'>yo</span> ādiseyya;<br>
Acchādanaṃ sayanamathannapānaṃ,<br>
Tenamhi naggo kasirā ca vuttī”ti.</p>
<p><a class='ref sc' id='sc31'>SC 31</a><a class='ref vns' id='vns549'>SC Verse 549</a><a class='ref ms' id='ms19Pv_594'>Ms 19Pv_594</a><a class='ref msdiv' id='msdiv547'>Msdiv 547</a>“Siyā nu kho kāraṇaṃ kiñci yakkha,<br>
Acchādanaṃ yena tuvaṃ labhetha;<br>
Ācikkha me tvaṃ yadatthi hetu,<br>
<span class='var' id='note202' title='saddhāyitaṃ (bj, s2, s3, pts1-2)'>Saddhāyikaṃ</span> hetuvaco suṇomā”ti.</p>
<p><a class='ref sc' id='sc32'>SC 32</a><a class='ref vns' id='vns550'>SC Verse 550</a><a class='ref ms' id='ms19Pv_595'>Ms 19Pv_595</a><a class='ref msdiv' id='msdiv548'>Msdiv 548</a>“<span class='var' id='note203' title='kappinako (bj)'>Kappitako</span> nāma idhatthi bhikkhu,<br>
Jhāyī susīlo arahā vimutto;<br>
Guttindriyo saṃvutapātimokkho,<br>
Sītibhūto uttamadiṭṭhipatto.</p>
<p><a class='ref sc' id='sc33'>SC 33</a><a class='ref vns' id='vns551'>SC Verse 551</a><a class='ref ms' id='ms19Pv_596'>Ms 19Pv_596</a><a class='ref msdiv' id='msdiv549'>Msdiv 549</a>Sakhilo vadaññū suvaco sumukho,<br>
Svāgamo suppaṭimuttako ca;<br>
Puññassa khettaṃ araṇavihārī,<br>
Devamanussānañca dakkhiṇeyyo.</p>
<p><a class='ref sc' id='sc34'>SC 34</a><a class='ref vns' id='vns552'>SC Verse 552</a><a class='ref ms' id='ms19Pv_597'>Ms 19Pv_597</a><a class='ref msdiv' id='msdiv550'>Msdiv 550</a>Santo vidhūmo anīgho nirāso,<br>
Mutto visallo amamo avaṅko;<br>
Nirūpadhī sabbapapañcakhīṇo,<br>
Tisso vijjā anuppatto jutimā.</p>
<p><a class='ref sc' id='sc35'>SC 35</a><a class='ref vns' id='vns553'>SC Verse 553</a><a class='ref ms' id='ms19Pv_598'>Ms 19Pv_598</a><a class='ref msdiv' id='msdiv551'>Msdiv 551</a>Appaññāto disvāpi na ca sujāno,<br>
Munīti naṃ vajjisu voharanti;<br>
Jānanti taṃ yakkhabhūtā anejaṃ,<br>
Kalyāṇadhammaṃ vicarantaṃ loke.</p>
<p><a class='ref sc' id='sc36'>SC 36</a><a class='ref vns' id='vns554'>SC Verse 554</a><a class='ref pts2ed' id='pts2ed69'>PTS 2nd ed. 69</a> <a class='ref ms' id='ms19Pv_599'>Ms 19Pv_599</a><a class='ref msdiv' id='msdiv552'>Msdiv 552</a>Tassa tuvaṃ ekayugaṃ duve vā,<br>
Mamuddisitvāna sace dadetha;<br>
Paṭiggahītāni ca tāni assu,<br>
Mamañca passetha sannaddhadussan”ti.</p>
<p><a class='ref sc' id='sc37'>SC 37</a><a class='ref vns' id='vns555'>SC Verse 555</a><a class='ref ms' id='ms19Pv_600'>Ms 19Pv_600</a><a class='ref msdiv' id='msdiv553'>Msdiv 553</a>“Kasmiṃ padese samaṇaṃ vasantaṃ,<br>
Gantvāna passemu mayaṃ idāni;<br>
Yo <span class='var' id='note204' title='samajja (bj, pts1-2) | sa majja (s2, s3)'>majja</span> kaṅkhaṃ vicikicchitañca,<br>
Diṭṭhīvisūkāni vinodayeyyā”ti.</p>
<p><a class='ref sc' id='sc38'>SC 38</a><a class='ref vns' id='vns556'>SC Verse 556</a><a class='ref ms' id='ms19Pv_601'>Ms 19Pv_601</a><a class='ref msdiv' id='msdiv554'>Msdiv 554</a>“Eso nisinno kapinaccanāyaṃ,<br>
Parivārito devatāhi bahūhi;<br>
Dhammiṃ kathaṃ bhāsati saccanāmo,<br>
Sakasmimācerake appamatto”ti.</p>
<p><a class='ref sc' id='sc39'>SC 39</a><a class='ref vns' id='vns557'>SC Verse 557</a><a class='ref ms' id='ms19Pv_602'>Ms 19Pv_602</a><a class='ref msdiv' id='msdiv555'>Msdiv 555</a>“<span class='var' id='note205' title='yathāhaṃ (mr)'>Tathāhaṃ</span> kassāmi gantvā idāni,<br>
Acchādayissaṃ samaṇaṃ yugena;<br>
Paṭiggahitāni ca tāni assu,<br>
Tuvañca passemu sannaddhadussan”ti.</p>
<p><a class='ref sc' id='sc40'>SC 40</a><a class='ref vns' id='vns558'>SC Verse 558</a><a class='ref ms' id='ms19Pv_603'>Ms 19Pv_603</a><a class='ref msdiv' id='msdiv556'>Msdiv 556</a>“Mā akkhaṇe pabbajitaṃ upāgami,<br>
Sādhu vo licchavi nesa dhammo;<br>
Tato ca kāle upasaṅkamitvā,<br>
Tattheva passāhi raho nisinnan”ti.</p>
<p><a class='ref sc' id='sc41'>SC 41</a><a class='ref vns' id='vns559'>SC Verse 559</a><a class='ref ms' id='ms19Pv_604'>Ms 19Pv_604</a><a class='ref msdiv' id='msdiv557'>Msdiv 557</a>Tathāti vatvā agamāsi tattha,<br>
Parivārito dāsagaṇena licchavi;<br>
So taṃ nagaraṃ upasaṅkamitvā,<br>
Vāsūpagacchittha sake nivesane.</p>
<p><a class='ref sc' id='sc42'>SC 42</a><a class='ref vns' id='vns560'>SC Verse 560</a><a class='ref ms' id='ms19Pv_605'>Ms 19Pv_605</a><a class='ref msdiv' id='msdiv558'>Msdiv 558</a>Tato ca kāle gihikiccāni katvā,<br>
Nhatvā pivitvā ca khaṇaṃ labhitvā;<br>
Viceyya peḷāto ca yugāni aṭṭha,<br>
Gāhāpayī dāsagaṇena licchavi.</p>
<p><a class='ref sc' id='sc43'>SC 43</a><a class='ref vns' id='vns561'>SC Verse 561</a><a class='ref ms' id='ms19Pv_606'>Ms 19Pv_606</a><a class='ref msdiv' id='msdiv559'>Msdiv 559</a>So taṃ padesaṃ upasaṅkamitvā,<br>
Taṃ addasa samaṇaṃ santacittaṃ;<br>
Paṭikkantaṃ gocarato nivattaṃ,<br>
Sītibhūtaṃ rukkhamūle nisinnaṃ.</p>
<p><a class='ref sc' id='sc44'>SC 44</a><a class='ref vns' id='vns562'>SC Verse 562</a><a class='ref ms' id='ms19Pv_607'>Ms 19Pv_607</a><a class='ref msdiv' id='msdiv560'>Msdiv 560</a>Tamenamavoca upasaṅkamitvā,<br>
Appābādhaṃ phāsuvihārañca pucchi;<br>
“Vesāliyaṃ licchavihaṃ bhadante,<br>
Jānanti maṃ licchavi ambasakkaro.</p>
<p><a class='ref sc' id='sc45'>SC 45</a><a class='ref vns' id='vns563'>SC Verse 563</a><a class='ref ms' id='ms19Pv_608'>Ms 19Pv_608</a><a class='ref msdiv' id='msdiv561'>Msdiv 561</a>Imāni me aṭṭha yugā <span class='var' id='note206' title='yugāni bhante (s2, s3, mr)'>subhāni</span>,<br>
Paṭigaṇha bhante padadāmi tuyhaṃ;<br>
Teneva atthena idhāgatosmi,<br>
Yathā ahaṃ attamano bhaveyyan”ti.</p>
<p><a class='ref sc' id='sc46'>SC 46</a><a class='ref vns' id='vns564'>SC Verse 564</a><a class='ref pts2ed' id='pts2ed70'>PTS 2nd ed. 70</a> <a class='ref ms' id='ms19Pv_609'>Ms 19Pv_609</a><a class='ref msdiv' id='msdiv562'>Msdiv 562</a>“Dūratova samaṇabrāhmaṇā ca,<br>
Nivesanaṃ te parivajjayanti;<br>
Pattāni <span class='var' id='note207' title='bhijjanti tava (s2, s3, mr)'>bhijjanti ca te</span> nivesane,<br>
Saṅghāṭiyo cāpi <span class='var' id='note208' title='vipāṭayanti (bj) | vipātayanti (mr)'>vidālayanti</span>.</p>
<p><a class='ref sc' id='sc47'>SC 47</a><a class='ref vns' id='vns565'>SC Verse 565</a><a class='ref ms' id='ms19Pv_610'>Ms 19Pv_610</a><a class='ref msdiv' id='msdiv563'>Msdiv 563</a>Athāpare pādakuṭhārikāhi,<br>
Avaṃsirā samaṇā pātayanti;<br>
Etādisaṃ pabbajitā vihesaṃ,<br>
Tayā kataṃ samaṇā pāpuṇanti.</p>
<p><a class='ref sc' id='sc48'>SC 48</a><a class='ref vns' id='vns566'>SC Verse 566</a><a class='ref ms' id='ms19Pv_611'>Ms 19Pv_611</a><a class='ref msdiv' id='msdiv564'>Msdiv 564</a>Tiṇena telampi na tvaṃ adāsi,<br>
Muḷhassa maggampi na pāvadāsi;<br>
Andhassa daṇḍaṃ sayamādiyāsi,<br>
Etādiso kadariyo asaṃvuto tuvaṃ;<br>
Atha tvaṃ kena vaṇṇena kimeva disvā,<br>
Amhehi saha saṃvibhāgaṃ karosī”ti.</p>
<p><a class='ref sc' id='sc49'>SC 49</a><a class='ref vns' id='vns567'>SC Verse 567</a><a class='ref ms' id='ms19Pv_612'>Ms 19Pv_612</a><a class='ref msdiv' id='msdiv565'>Msdiv 565</a>“Paccemi bhante yaṃ tvaṃ vadesi,<br>
Vihesayiṃ samaṇe brāhmaṇe ca;<br>
Khiḍḍatthiko no ca paduṭṭhacitto,<br>
Etampi me dukkaṭameva bhante.</p>
<p><a class='ref sc' id='sc50'>SC 50</a><a class='ref vns' id='vns568'>SC Verse 568</a><a class='ref ms' id='ms19Pv_613'>Ms 19Pv_613</a><a class='ref msdiv' id='msdiv566'>Msdiv 566</a>Khiḍḍāya yakkho pasavitvā pāpaṃ,<br>
Vedeti dukkhaṃ asamattabhogī;<br>
Daharo yuvā nagganiyassa bhāgī,<br>
Kiṃ su tato dukkhatarassa hoti.</p>
<p><a class='ref sc' id='sc51'>SC 51</a><a class='ref vns' id='vns569'>SC Verse 569</a><a class='ref ms' id='ms19Pv_614'>Ms 19Pv_614</a><a class='ref msdiv' id='msdiv567'>Msdiv 567</a>Taṃ disvā saṃvegamalatthaṃ bhante,<br>
<span class='var' id='note209' title='tappaccayā tāhaṃ (bj, pts2) | tappaccayā cāhaṃ (pts1)'>Tappaccayā vāpi</span> dadāmi dānaṃ;<br>
Paṭigaṇha bhante vatthayugāni aṭṭha,<br>
Yakkhassimā gacchantu dakkhiṇāyo”ti.</p>
<p><a class='ref sc' id='sc52'>SC 52</a><a class='ref vns' id='vns570'>SC Verse 570</a><a class='ref ms' id='ms19Pv_615'>Ms 19Pv_615</a><a class='ref msdiv' id='msdiv568'>Msdiv 568</a>“Addhā hi dānaṃ bahudhā pasatthaṃ,<br>
Dadato ca te akkhayadhammamatthu;<br>
Paṭigaṇhāmi te vatthayugāni aṭṭha,<br>
Yakkhassimā gacchantu dakkhiṇāyo”ti.</p>
<p><a class='ref sc' id='sc53'>SC 53</a><a class='ref vns' id='vns571'>SC Verse 571</a><a class='ref ms' id='ms19Pv_616'>Ms 19Pv_616</a><a class='ref msdiv' id='msdiv569'>Msdiv 569</a>Tato hi so ācamayitvā licchavi,<br>
Therassa datvāna yugāni aṭṭha;<br>
Paṭiggahitāni ca tāni assu,<br>
Yakkhañca passetha sannaddhadussaṃ.</p>
<p><a class='ref sc' id='sc54'>SC 54</a><a class='ref vns' id='vns572'>SC Verse 572</a><a class='ref ms' id='ms19Pv_617'>Ms 19Pv_617</a><a class='ref msdiv' id='msdiv570'>Msdiv 570</a>Tamaddasā candanasāralittaṃ,<br>
Ājaññamārūḷhamuḷāravaṇṇaṃ;<br>
Alaṅkataṃ sādhunivatthadussaṃ,<br>
Parivāritaṃ yakkhamahiddhipattaṃ.</p>
<p><a class='ref sc' id='sc55'>SC 55</a><a class='ref vns' id='vns573'>SC Verse 573</a><a class='ref pts2ed' id='pts2ed71'>PTS 2nd ed. 71</a> <a class='ref ms' id='ms19Pv_618'>Ms 19Pv_618</a><a class='ref msdiv' id='msdiv571'>Msdiv 571</a>So taṃ disvā attamano udaggo,<br>
Pahaṭṭhacitto ca subhaggarūpo;<br>
Kammañca disvāna mahāvipākaṃ,<br>
Sandiṭṭhikaṃ cakkhunā sacchikatvā.</p>
<p><a class='ref sc' id='sc56'>SC 56</a><a class='ref vns' id='vns574'>SC Verse 574</a><a class='ref ms' id='ms19Pv_619'>Ms 19Pv_619</a><a class='ref msdiv' id='msdiv572'>Msdiv 572</a>Tamenamavoca upasaṅkamitvā,<br>
“Dassāmi dānaṃ samaṇabrāhmaṇānaṃ;<br>
Na cāpi me kiñci adeyyamatthi,<br>
Tuvañca me yakkha bahūpakāro”ti.</p>
<p><a class='ref sc' id='sc57'>SC 57</a><a class='ref vns' id='vns575'>SC Verse 575</a><a class='ref ms' id='ms19Pv_620'>Ms 19Pv_620</a><a class='ref msdiv' id='msdiv573'>Msdiv 573</a>“Tuvañca me licchavi ekadesaṃ,<br>
Adāsi dānāni amoghametaṃ;<br>
Svāhaṃ karissāmi tayāva sakkhiṃ,<br>
Amānuso mānusakena saddhin”ti.</p>
<p><a class='ref sc' id='sc58'>SC 58</a><a class='ref vns' id='vns576'>SC Verse 576</a><a class='ref ms' id='ms19Pv_621'>Ms 19Pv_621</a><a class='ref msdiv' id='msdiv574'>Msdiv 574</a>“Gatī ca bandhū ca <span class='var' id='note210' title='parāyanañca (s2, s3, pts1, mr)'>parāyaṇañca</span>,<br>
Mitto mamāsi atha <span class='var' id='note211' title='devatāsi (bj, s2, s3)'>devatā me</span>;<br>
Yācāmi <span class='var' id='note212' title='yācāmahaṃ (bj, pts2) | yāthā mahaṃ (pts1)'>taṃ</span> pañjaliko bhavitvā,<br>
Icchāmi taṃ yakkha punāpi daṭṭhun”ti.</p>
<p><a class='ref sc' id='sc59'>SC 59</a><a class='ref vns' id='vns577'>SC Verse 577</a><a class='ref ms' id='ms19Pv_622'>Ms 19Pv_622</a><a class='ref msdiv' id='msdiv575'>Msdiv 575</a>“Sace tuvaṃ assaddho bhavissasi,<br>
Kadariyarūpo vippaṭipannacitto;<br>
Tvaṃ <span class='var' id='note213' title='teneva maṃ na lacchasi (bj) | teneva maṃ licchavi (s2, s3, pts1) | teneva maṃ na lacchasi (pts2) | teneva maṃ lacchasi (mr)'>neva maṃ lacchasi</span> dassanāya,<br>
Disvā ca taṃ nopi ca ālapissaṃ.</p>
<p><a class='ref sc' id='sc60'>SC 60</a><a class='ref vns' id='vns578'>SC Verse 578</a><a class='ref ms' id='ms19Pv_623'>Ms 19Pv_623</a><a class='ref msdiv' id='msdiv576'>Msdiv 576</a>Sace pana tvaṃ bhavissasi dhammagāravo,<br>
Dāne rato saṅgahitattabhāvo;<br>
Opānabhūto samaṇabrāhmaṇānaṃ,<br>
Evaṃ mamaṃ lacchasi dassanāya.</p>
<p><a class='ref sc' id='sc61'>SC 61</a><a class='ref vns' id='vns579'>SC Verse 579</a><a class='ref ms' id='ms19Pv_624'>Ms 19Pv_624</a><a class='ref msdiv' id='msdiv577'>Msdiv 577</a>Disvā ca taṃ ālapissaṃ bhadante,<br>
Imañca sūlato lahuṃ pamuñca;<br>
Yatonidānaṃ akarimha sakkhiṃ,<br>
Maññāmi sūlāvutakassa kāraṇā.</p>
<p><a class='ref sc' id='sc62'>SC 62</a><a class='ref vns' id='vns580'>SC Verse 580</a><a class='ref ms' id='ms19Pv_625'>Ms 19Pv_625</a><a class='ref msdiv' id='msdiv578'>Msdiv 578</a>Te aññamaññaṃ akarimha sakkhiṃ,<br>
Ayañca <span class='var' id='note214' title='sūlāvuto (bj, s2, s3, pts1-2)'>sūlato</span> lahuṃ pamutto;<br>
Sakkacca dhammāni samācaranto,<br>
Mucceyya so nirayā ca tamhā;<br>
Kammaṃ siyā aññatra vedanīyaṃ.</p>
<p><a class='ref sc' id='sc63'>SC 63</a><a class='ref vns' id='vns581'>SC Verse 581</a><a class='ref ms' id='ms19Pv_626'>Ms 19Pv_626</a><a class='ref msdiv' id='msdiv579'>Msdiv 579</a>Kappitakañca upasaṅkamitvā,<br>
<span class='var' id='note215' title='tena (s2, s3, mr)'>Teneva</span> saha saṃvibhajitvā kāle;<br>
Sayaṃ mukhenūpanisajja puccha,<br>
So te akkhissati etamatthaṃ.</p>
<p><a class='ref sc' id='sc64'>SC 64</a><a class='ref vns' id='vns582'>SC Verse 582</a><a class='ref pts2ed' id='pts2ed72'>PTS 2nd ed. 72</a> <a class='ref ms' id='ms19Pv_627'>Ms 19Pv_627</a><a class='ref msdiv' id='msdiv580'>Msdiv 580</a>Tameva bhikkhuṃ upasaṅkamitvā,<br>
Pucchassu aññatthiko no ca paduṭṭhacitto;<br>
So te sutaṃ asutañcāpi dhammaṃ,<br>
Sabbampi akkhissati yathā pajānan”ti.</p>
<p><a class='ref sc' id='sc65'>SC 65</a><a class='ref vns' id='vns583'>SC Verse 583</a><a class='ref ms' id='ms19Pv_628'>Ms 19Pv_628</a><a class='ref msdiv' id='msdiv581'>Msdiv 581</a>So tattha rahassaṃ samullapitvā,<br>
Sakkhiṃ karitvāna amānusena;<br>
Pakkāmi so licchavīnaṃ sakāsaṃ,<br>
Atha bravi parisaṃ sannisinnaṃ.</p>
<p><a class='ref sc' id='sc66'>SC 66</a><a class='ref vns' id='vns584'>SC Verse 584</a><a class='ref ms' id='ms19Pv_629'>Ms 19Pv_629</a><a class='ref msdiv' id='msdiv582'>Msdiv 582</a>“Suṇantu bhonto mama ekavākyaṃ,<br>
Varaṃ varissaṃ labhissāmi atthaṃ;<br>
Sūlāvuto puriso luddakammo,<br>
<span class='var' id='note216' title='paṇītadaṇḍo (s2, s3, pts1-2, mr)'>Paṇihitadaṇḍo</span> <span class='var' id='note217' title='anupakkarūpo (mr)'>anusattarūpo</span>.</p>
<p><a class='ref sc' id='sc67'>SC 67</a><a class='ref vns' id='vns585'>SC Verse 585</a><a class='ref ms' id='ms19Pv_630'>Ms 19Pv_630</a><a class='ref msdiv' id='msdiv583'>Msdiv 583</a>Ettāvatā vīsatirattimattā,<br>
Yato āvuto neva jīvati na mato;<br>
Tāhaṃ mocayissāmi dāni,<br>
Yathāmatiṃ anujānātu saṃgho”ti.</p>
<p><a class='ref sc' id='sc68'>SC 68</a><a class='ref vns' id='vns586'>SC Verse 586</a><a class='ref ms' id='ms19Pv_631'>Ms 19Pv_631</a><a class='ref msdiv' id='msdiv584'>Msdiv 584</a>“Etañca aññañca lahuṃ pamuñca,<br>
Ko taṃ <span class='var' id='note218' title='vadetha ca (s2, s3) | vadethāti (mr)'>vadetha</span> tathā karontaṃ;<br>
Yathā pajānāsi tathā karohi,<br>
Yathāmatiṃ anujānāti saṃgho”ti.</p>
<p><a class='ref sc' id='sc69'>SC 69</a><a class='ref vns' id='vns587'>SC Verse 587</a><a class='ref ms' id='ms19Pv_632'>Ms 19Pv_632</a><a class='ref msdiv' id='msdiv585'>Msdiv 585</a>So taṃ padesaṃ upasaṅkamitvā,<br>
Sūlāvutaṃ mocayi khippameva;<br>
“Mā bhāyi sammā”ti ca taṃ avoca,<br>
Tikicchakānañca upaṭṭhapesi.</p>
<p><a class='ref sc' id='sc70'>SC 70</a><a class='ref vns' id='vns588'>SC Verse 588</a><a class='ref ms' id='ms19Pv_633'>Ms 19Pv_633</a><a class='ref msdiv' id='msdiv586'>Msdiv 586</a>“Kappitakañca upasaṅkamitvā,<br>
<span class='var' id='note219' title='tena samaṃ (bj) | tena saha (s2, s3, mr)'>Teneva saha</span> saṃvibhajitvā kāle;<br>
Sayaṃ mukhenūpanisajja licchavi,<br>
Tatheva pucchittha naṃ kāraṇatthiko.</p>
<p><a class='ref sc' id='sc71'>SC 71</a><a class='ref vns' id='vns589'>SC Verse 589</a><a class='ref ms' id='ms19Pv_634'>Ms 19Pv_634</a><a class='ref msdiv' id='msdiv587'>Msdiv 587</a>Sūlāvuto puriso luddakammo,<br>
Paṇihitadaṇḍo anusattarūpo;<br>
Ettāvatā vīsatirattimattā,<br>
Yato āvuto neva jīvati na mato.</p>
<p><a class='ref sc' id='sc72'>SC 72</a><a class='ref vns' id='vns590'>SC Verse 590</a><a class='ref ms' id='ms19Pv_635'>Ms 19Pv_635</a><a class='ref msdiv' id='msdiv588'>Msdiv 588</a>So mocito gantvā mayā idāni,<br>
Etassa yakkhassa vaco hi bhante;<br>
Siyā nu kho kāraṇaṃ kiñcideva,<br>
Yena so nirayaṃ no vajeyya.</p>
<p><a class='ref sc' id='sc73'>SC 73</a><a class='ref vns' id='vns591'>SC Verse 591</a><a class='ref ms' id='ms19Pv_636'>Ms 19Pv_636</a><a class='ref msdiv' id='msdiv589'>Msdiv 589</a>Ācikkha bhante yadi atthi hetu,<br>
Saddhāyikaṃ hetuvaco suṇoma;<br>
Na tesaṃ kammānaṃ vināsamatthi,<br>
Avedayitvā idha byantibhāvo”ti.</p>
<p><a class='ref sc' id='sc74'>SC 74</a><a class='ref vns' id='vns592'>SC Verse 592</a><a class='ref pts2ed' id='pts2ed73'>PTS 2nd ed. 73</a> <a class='ref ms' id='ms19Pv_637'>Ms 19Pv_637</a><a class='ref msdiv' id='msdiv590'>Msdiv 590</a>“Sace sa dhammāni samācareyya,<br>
Sakkacca rattindivamappamatto;<br>
Mucceyya so nirayā ca tamhā,<br>
Kammaṃ siyā aññatra vedanīyan”ti.</p>
<p><a class='ref sc' id='sc75'>SC 75</a><a class='ref vns' id='vns593'>SC Verse 593</a><a class='ref ms' id='ms19Pv_638'>Ms 19Pv_638</a><a class='ref msdiv' id='msdiv591'>Msdiv 591</a>“<span class='var' id='note220' title='ñātomhi (mr)'>Aññāto</span> eso purisassa attho,<br>
Mamampi dāni anukampa bhante;<br>
Anusāsa maṃ ovada bhūripañña,<br>
Yathā ahaṃ no nirayaṃ vajeyyan”ti.</p>
<p><a class='ref sc' id='sc76'>SC 76</a><a class='ref vns' id='vns594'>SC Verse 594</a><a class='ref ms' id='ms19Pv_639'>Ms 19Pv_639</a><a class='ref msdiv' id='msdiv592'>Msdiv 592</a>“Ajjeva buddhaṃ saraṇaṃ upehi,<br>
Dhammañca saṃghañca pasannacitto;<br>
Tatheva sikkhāya padāni pañca,<br>
Akhaṇḍaphullāni samādiyassu.</p>
<p><a class='ref sc' id='sc77'>SC 77</a><a class='ref vns' id='vns595'>SC Verse 595</a><a class='ref ms' id='ms19Pv_640'>Ms 19Pv_640</a><a class='ref msdiv' id='msdiv593'>Msdiv 593</a>Pāṇātipātā viramassu khippaṃ,<br>
Loke adinnaṃ parivajjayassu;<br>
Amajjapo mā ca musā abhāṇī,<br>
Sakena dārena ca hohi tuṭṭho;<br>
<span class='var' id='note221' title='imañca aṭṭhaṅgavaraṃ upetaṃ (s2, s3, pts1)'>Imañca ariyaṃ aṭṭhaṅgavarenupetaṃ</span>,<br>
Samādiyāhi kusalaṃ sukhudrayaṃ.</p>
<p><a class='ref sc' id='sc78'>SC 78</a><a class='ref vns' id='vns596'>SC Verse 596</a><a class='ref ms' id='ms19Pv_641'>Ms 19Pv_641</a><a class='ref msdiv' id='msdiv594'>Msdiv 594</a>Cīvaraṃ piṇḍapātañca,<br>
paccayaṃ sayanāsanaṃ;<br>
Annaṃ pānaṃ khādanīyaṃ,<br>
vatthasenāsanāni ca;<br>
Dadāhi ujubhūtesu,<br>
<span class='var' id='note222' title='sadā puññaṃ pavaḍḍhati (s2, s3, mr)'>vippasannena cetasā</span>.</p>
<p><a class='ref sc' id='sc79'>SC 79</a><a class='ref vns' id='vns597'>SC Verse 597</a><a class='ref ms' id='ms19Pv_642'>Ms 19Pv_642</a><a class='ref msdiv' id='msdiv595'>Msdiv 595</a>Bhikkhūpi sīlasampanne,<br>
vītarāge bahussute;<br>
Tappehi annapānena,<br>
sadā puññaṃ pavaḍḍhati.</p>
<p><a class='ref sc' id='sc80'>SC 80</a><a class='ref vns' id='vns598'>SC Verse 598</a><a class='ref ms' id='ms19Pv_643'>Ms 19Pv_643</a><a class='ref msdiv' id='msdiv596'>Msdiv 596</a>Evañca <span class='var' id='note223' title='kammāni (bj-a, pts1)'>dhammāni</span> samācaranto,<br>
Sakkacca rattindivamappamatto;<br>
<span class='var' id='note224' title='mucceyya so tvaṃ (bj, pts2, mr) | mucceyya so (s2, s3) | muñca so tvaṃ (pts1)'>Muñca tuvaṃ</span> nirayā ca tamhā,<br>
Kammaṃ siyā aññatra vedanīyan”ti.</p>
<p><a class='ref sc' id='sc81'>SC 81</a><a class='ref vns' id='vns599'>SC Verse 599</a><a class='ref ms' id='ms19Pv_644'>Ms 19Pv_644</a><a class='ref msdiv' id='msdiv597'>Msdiv 597</a>“Ajjeva buddhaṃ saraṇaṃ upemi,<br>
Dhammañca saṃghañca pasannacitto;<br>
Tatheva sikkhāya padāni pañca,<br>
Akhaṇḍaphullāni samādiyāmi.</p>
<p><a class='ref sc' id='sc82'>SC 82</a><a class='ref vns' id='vns600'>SC Verse 600</a><a class='ref ms' id='ms19Pv_645'>Ms 19Pv_645</a><a class='ref msdiv' id='msdiv598'>Msdiv 598</a>Pāṇātipātā viramāmi khippaṃ,<br>
Loke adinnaṃ parivajjayāmi;<br>
Amajjapo no ca musā bhaṇāmi,<br>
Sakena dārena ca homi tuṭṭho;<br>
Imañca ariyaṃ aṭṭhaṅgavarenupetaṃ,<br>
Samādiyāmi kusalaṃ sukhudrayaṃ.</p>
<p><a class='ref sc' id='sc83'>SC 83</a><a class='ref vns' id='vns601'>SC Verse 601</a><a class='ref ms' id='ms19Pv_646'>Ms 19Pv_646</a><a class='ref msdiv' id='msdiv599'>Msdiv 599</a>Cīvaraṃ piṇḍapātañca,<br>
paccayaṃ sayanāsanaṃ;<br>
Annaṃ pānaṃ khādanīyaṃ,<br>
vatthasenāsanāni ca.</p>
<p><a class='ref sc' id='sc84'>SC 84</a><a class='ref vns' id='vns602'>SC Verse 602</a><a class='ref pts2ed' id='pts2ed74'>PTS 2nd ed. 74</a> <a class='ref ms' id='ms19Pv_647'>Ms 19Pv_647</a><a class='ref msdiv' id='msdiv600'>Msdiv 600</a>Bhikkhū ca sīlasampanne,<br>
vītarāge bahussute;<br>
Dadāmi na <span class='var' id='note225' title='vikappāmi (bj, pts2) | vikkappāmi (s2, s3, pts1)'>vikampāmi</span>,<br>
buddhānaṃ sāsane rato”ti.</p>
<p><a class='ref sc' id='sc85'>SC 85</a><a class='ref vns' id='vns603'>SC Verse 603</a><a class='ref ms' id='ms19Pv_648'>Ms 19Pv_648</a><a class='ref msdiv' id='msdiv601'>Msdiv 601</a>Etādiso licchavi ambasakkaro,<br>
Vesāliyaṃ aññataro upāsako;<br>
Saddho mudū kārakaro ca bhikkhu,<br>
Saṃghañca sakkacca tadā upaṭṭhahi.</p>
<p><a class='ref sc' id='sc86'>SC 86</a><a class='ref vns' id='vns604'>SC Verse 604</a><a class='ref ms' id='ms19Pv_649'>Ms 19Pv_649</a><a class='ref msdiv' id='msdiv602'>Msdiv 602</a>Sūlāvuto ca arogo hutvā,<br>
Serī sukhī <span class='var' id='note226' title='pabbajjamupagacchi (mr)'>pabbajjaṃ upāgami</span>;<br>
Bhikkhuñca āgamma kappitakuttamaṃ,<br>
Ubhopi sāmaññaphalāni ajjhaguṃ.</p>
<p><a class='ref sc' id='sc87'>SC 87</a><a class='ref vns' id='vns605'>SC Verse 605</a><a class='ref ms' id='ms19Pv_650'>Ms 19Pv_650</a><a class='ref msdiv' id='msdiv603'>Msdiv 603</a>Etādisā sappurisāna sevanā,<br>
Mahapphalā hoti sataṃ vijānataṃ;<br>
Sūlāvuto aggaphalaṃ <span class='var' id='note227' title='phussati (s2, s3, mr) | phussasi (pts1)'>aphassayi</span>,<br>
Phalaṃ kaniṭṭhaṃ pana ambasakkaroti.</p>
</blockquote>
<p class='endsutta'><a class='ref sc' id='sc88'>SC 88</a><a class='ref ms' id='ms19Pv_651'>Ms 19Pv_651</a><span class='var' id='note228' title='ambasakkharapetavatthu (s2, s3, pts1-2)'>Ambasakkarapetavatthu</span> paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
