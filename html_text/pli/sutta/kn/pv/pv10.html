<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv10' lang='pli'>
<header>
<ul>
<li class='division'>Petavatthu</li>
<li>Uragavagga</li>
</ul>
<h1>10. Khallāṭiyapetivatthu</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref vns' id='vns58' href='#vns58'>SC Verse 58</a><a class='ref pts2ed' id='pts2ed9' href='#pts2ed9'>PTS 2nd ed. 9</a> <a class='ref ms' id='ms19Pv_68' href='#ms19Pv_68'>Ms 19Pv_68</a><a class='ref msdiv' id='msdiv58' href='#msdiv58'>Msdiv 58</a>“Kā nu antovimānasmiṃ,<br>
tiṭṭhantī nūpanikkhami;<br>
Upanikkhamassu bhadde,<br>
passāma taṃ bahiṭṭhitan”ti.</p>
<p><a class='ref sc' id='sc2' href='#sc2'>SC 2</a><a class='ref vns' id='vns59' href='#vns59'>SC Verse 59</a><a class='ref ms' id='ms19Pv_69' href='#ms19Pv_69'>Ms 19Pv_69</a><a class='ref msdiv' id='msdiv59' href='#msdiv59'>Msdiv 59</a>“Aṭṭīyāmi harāyāmi,<br>
naggā nikkhamituṃ bahi;<br>
Kesehamhi paṭicchannā,<br>
puññaṃ me appakaṃ katan”ti.</p>
<p><a class='ref sc' id='sc3' href='#sc3'>SC 3</a><a class='ref vns' id='vns60' href='#vns60'>SC Verse 60</a><a class='ref ms' id='ms19Pv_70' href='#ms19Pv_70'>Ms 19Pv_70</a><a class='ref msdiv' id='msdiv60' href='#msdiv60'>Msdiv 60</a>“Handuttarīyaṃ dadāmi te,<br>
idaṃ dussaṃ nivāsaya;<br>
Idaṃ dussaṃ nivāsetvā,<br>
ehi nikkhama sobhane;<br>
Upanikkhamassu bhadde,<br>
passāma taṃ bahiṭṭhitan”ti.</p>
<p><a class='ref sc' id='sc4' href='#sc4'>SC 4</a><a class='ref vns' id='vns61' href='#vns61'>SC Verse 61</a><a class='ref ms' id='ms19Pv_71' href='#ms19Pv_71'>Ms 19Pv_71</a><a class='ref msdiv' id='msdiv61' href='#msdiv61'>Msdiv 61</a>“Hatthena hatthe te dinnaṃ,<br>
na mayhaṃ upakappati;<br>
Esetthupāsako saddho,<br>
sammāsambuddhasāvako.</p>
<p><a class='ref sc' id='sc5' href='#sc5'>SC 5</a><a class='ref vns' id='vns62' href='#vns62'>SC Verse 62</a><a class='ref ms' id='ms19Pv_72' href='#ms19Pv_72'>Ms 19Pv_72</a><a class='ref msdiv' id='msdiv62' href='#msdiv62'>Msdiv 62</a>Etaṃ acchādayitvāna,<br>
mama dakkhiṇamādisa;<br>
<span class='var' id='note24' title='athāhaṃ (bj) | tadāhaṃ (pts1)' href='#note24' title='athāhaṃ (bj) | tadāhaṃ (pts1)'>Tathāhaṃ</span> sukhitā hessaṃ,<br>
sabbakāmasamiddhinī”ti.</p>
<p><a class='ref sc' id='sc6' href='#sc6'>SC 6</a><a class='ref vns' id='vns63' href='#vns63'>SC Verse 63</a><a class='ref ms' id='ms19Pv_73' href='#ms19Pv_73'>Ms 19Pv_73</a><a class='ref msdiv' id='msdiv63' href='#msdiv63'>Msdiv 63</a>Tañca te nhāpayitvāna,<br>
vilimpetvāna vāṇijā;<br>
Vatthehacchādayitvāna,<br>
tassā dakkhiṇamādisuṃ.</p>
<p><a class='ref sc' id='sc7' href='#sc7'>SC 7</a><a class='ref vns' id='vns64' href='#vns64'>SC Verse 64</a><a class='ref ms' id='ms19Pv_74' href='#ms19Pv_74'>Ms 19Pv_74</a><a class='ref msdiv' id='msdiv64' href='#msdiv64'>Msdiv 64</a><span class='var' id='note25' title='samanantarānudiṭṭhe (s2, s3) | samanantarā anuddiṭṭhe (mr)' href='#note25' title='samanantarānudiṭṭhe (s2, s3) | samanantarā anuddiṭṭhe (mr)'>Samanantarānuddiṭṭhe</span>,<br>
vipāko <span class='var' id='note26' title='upapajjatha (s2, s3, pts1-2)' href='#note26' title='upapajjatha (s2, s3, pts1-2)'>udapajjatha</span>;<br>
<span class='var' id='note27' title='bhojanacchādanaṃ pānīyaṃ (mr)' href='#note27' title='bhojanacchādanaṃ pānīyaṃ (mr)'>Bhojanacchādanapānīyaṃ</span>,<br>
dakkhiṇāya idaṃ phalaṃ.</p>
<p><a class='ref sc' id='sc8' href='#sc8'>SC 8</a><a class='ref vns' id='vns65' href='#vns65'>SC Verse 65</a><a class='ref ms' id='ms19Pv_75' href='#ms19Pv_75'>Ms 19Pv_75</a><a class='ref msdiv' id='msdiv65' href='#msdiv65'>Msdiv 65</a>Tato suddhā sucivasanā,<br>
kāsikuttamadhārinī;<br>
Hasantī vimānā nikkhami,<br>
dakkhiṇāya idaṃ phalanti.</p>
<p><a class='ref sc' id='sc9' href='#sc9'>SC 9</a><a class='ref vns' id='vns66' href='#vns66'>SC Verse 66</a><a class='ref ms' id='ms19Pv_76' href='#ms19Pv_76'>Ms 19Pv_76</a><a class='ref msdiv' id='msdiv66' href='#msdiv66'>Msdiv 66</a>“Sucittarūpaṃ ruciraṃ,<br>
vimānaṃ te pabhāsati;<br>
Devate pucchitācikkha,<br>
kissa kammassidaṃ phalan”ti.</p>
<p><a class='ref sc' id='sc10' href='#sc10'>SC 10</a><a class='ref vns' id='vns67' href='#vns67'>SC Verse 67</a><a class='ref ms' id='ms19Pv_77' href='#ms19Pv_77'>Ms 19Pv_77</a><a class='ref msdiv' id='msdiv67' href='#msdiv67'>Msdiv 67</a>“Bhikkhuno caramānassa,<br>
doṇinimmajjaniṃ ahaṃ;<br>
Adāsiṃ ujubhūtassa,<br>
vippasannena cetasā.</p>
<p><a class='ref sc' id='sc11' href='#sc11'>SC 11</a><a class='ref vns' id='vns68' href='#vns68'>SC Verse 68</a><a class='ref ms' id='ms19Pv_78' href='#ms19Pv_78'>Ms 19Pv_78</a><a class='ref msdiv' id='msdiv68' href='#msdiv68'>Msdiv 68</a>Tassa kammassa kusalassa,<br>
vipākaṃ dīghamantaraṃ;<br>
Anubhomi vimānasmiṃ,<br>
tañca dāni parittakaṃ.</p>
<p><a class='ref sc' id='sc12' href='#sc12'>SC 12</a><a class='ref vns' id='vns69' href='#vns69'>SC Verse 69</a><a class='ref pts2ed' id='pts2ed10' href='#pts2ed10'>PTS 2nd ed. 10</a> <a class='ref ms' id='ms19Pv_79' href='#ms19Pv_79'>Ms 19Pv_79</a><a class='ref msdiv' id='msdiv69' href='#msdiv69'>Msdiv 69</a>Uddhaṃ catūhi māsehi,<br>
<span class='var' id='note28' title='kālaṃkiriyā (mr)' href='#note28' title='kālaṃkiriyā (mr)'>kālakiriyā</span> bhavissati;<br>
Ekantakaṭukaṃ ghoraṃ,<br>
nirayaṃ papatissahaṃ.</p>
<p><a class='ref sc' id='sc13' href='#sc13'>SC 13</a><a class='ref vns' id='vns70' href='#vns70'>SC Verse 70</a><a class='ref ms' id='ms19Pv_80' href='#ms19Pv_80'>Ms 19Pv_80</a><a class='ref msdiv' id='msdiv70' href='#msdiv70'>Msdiv 70</a>Catukkaṇṇaṃ catudvāraṃ,<br>
vibhattaṃ bhāgaso mitaṃ;<br>
Ayopākārapariyantaṃ,<br>
ayasā paṭikujjitaṃ.</p>
<p><a class='ref sc' id='sc14' href='#sc14'>SC 14</a><a class='ref vns' id='vns71' href='#vns71'>SC Verse 71</a><a class='ref ms' id='ms19Pv_81' href='#ms19Pv_81'>Ms 19Pv_81</a><a class='ref msdiv' id='msdiv71' href='#msdiv71'>Msdiv 71</a>Tassa ayomayā bhūmi,<br>
jalitā tejasā yutā;<br>
Samantā yojanasataṃ,<br>
pharitvā tiṭṭhati sabbadā.</p>
<p><a class='ref sc' id='sc15' href='#sc15'>SC 15</a><a class='ref vns' id='vns72' href='#vns72'>SC Verse 72</a><a class='ref ms' id='ms19Pv_82' href='#ms19Pv_82'>Ms 19Pv_82</a><a class='ref msdiv' id='msdiv72' href='#msdiv72'>Msdiv 72</a>Tatthāhaṃ dīghamaddhānaṃ,<br>
dukkhaṃ vedissa vedanaṃ;<br>
Phalañca pāpakammassa,<br>
tasmā socāmahaṃ bhusan”ti.</p>
</blockquote>
<p class='endsutta'><a class='ref sc' id='sc16' href='#sc16'>SC 16</a><a class='ref ms' id='ms19Pv_83' href='#ms19Pv_83'>Ms 19Pv_83</a><span class='var' id='note30' title='khalātiyapetavatthu (s2, s3)' href='#note30' title='khalātiyapetavatthu (s2, s3)'>Khallāṭiyapetivatthu</span> dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
