<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv40' lang='pli'>
<header>
<ul>
<li class='division'>Petavatthu</li>
<li>Mahāvagga</li>
</ul>
<h1>40. Ucchupetavatthu</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref vns' id='vns739'>SC Verse 739</a><a class='ref pts2ed' id='pts2ed85'>PTS 2nd ed. 85</a> <a class='ref ms' id='ms19Pv_789'>Ms 19Pv_789</a><a class='ref msdiv' id='msdiv737'>Msdiv 737</a>“Idaṃ mama ucchuvanaṃ mahantaṃ,<br>
Nibbattati puññaphalaṃ anappakaṃ;<br>
<span class='var' id='note269' title='taṃ dāni ve (bj) | taṃ dāni me (pts1-2) | na dāni me taṃ (mr)'>Taṃ dāni me na</span> <span class='var' id='note270' title='paribhogaṃ na upeti (bj, pts1-2) | paribhogaṃ upeti (s2, s3)'>paribhogameti</span>,<br>
Ācikkha bhante kissa ayaṃ vipāko.</p>
<p><a class='ref sc' id='sc2'>SC 2</a><a class='ref vns' id='vns740'>SC Verse 740</a><a class='ref ms' id='ms19Pv_790'>Ms 19Pv_790</a><a class='ref msdiv' id='msdiv738'>Msdiv 738</a><span class='var' id='note271' title='vihaññāmi (s2, s3, pts1, mr)'>Haññāmi</span> khajjāmi ca <span class='var' id='note272' title='vāyamāmi ca (s2, s3, pts1)'>vāyamāmi</span>,<br>
Parisakkāmi paribhuñjituṃ kiñci;<br>
Svāhaṃ chinnathāmo kapaṇo lālapāmi,<br>
<span class='var' id='note273' title='kissassu (?)'>Kissa</span> kammassa ayaṃ vipāko.</p>
<p><a class='ref sc' id='sc3'>SC 3</a><a class='ref vns' id='vns741'>SC Verse 741</a><a class='ref ms' id='ms19Pv_791'>Ms 19Pv_791</a><a class='ref msdiv' id='msdiv739'>Msdiv 739</a>Vighāto cāhaṃ paripatāmi chamāyaṃ,<br>
Parivattāmi vāricarova ghamme;<br>
<span class='var' id='note274' title='dūrato (s2, s3, mr)'>Rudato</span> ca me assukā niggalanti,<br>
Ācikkha bhante kissa ayaṃ vipāko.</p>
<p><a class='ref sc' id='sc4'>SC 4</a><a class='ref vns' id='vns742'>SC Verse 742</a><a class='ref ms' id='ms19Pv_792'>Ms 19Pv_792</a><a class='ref msdiv' id='msdiv740'>Msdiv 740</a>Chāto kilanto ca pipāsito ca,<br>
Santassito sātasukhaṃ na vinde;<br>
Pucchāmi taṃ etamatthaṃ bhadante,<br>
Kathaṃ nu ucchuparibhogaṃ labheyyan”ti.</p>
<p><a class='ref sc' id='sc5'>SC 5</a><a class='ref vns' id='vns743'>SC Verse 743</a><a class='ref ms' id='ms19Pv_793'>Ms 19Pv_793</a><a class='ref msdiv' id='msdiv741'>Msdiv 741</a>“Pure tuvaṃ kammamakāsi attanā,<br>
Manussabhūto purimāya jātiyā;<br>
Ahañca taṃ etamatthaṃ vadāmi,<br>
Sutvāna tvaṃ etamatthaṃ vijāna.</p>
<p><a class='ref sc' id='sc6'>SC 6</a><a class='ref vns' id='vns744'>SC Verse 744</a><a class='ref pts2ed' id='pts2ed86'>PTS 2nd ed. 86</a> <a class='ref ms' id='ms19Pv_794'>Ms 19Pv_794</a><a class='ref msdiv' id='msdiv742'>Msdiv 742</a>Ucchuṃ tuvaṃ khādamāno payāto,<br>
Puriso ca te piṭṭhito anvagacchi;<br>
So ca taṃ paccāsanto kathesi,<br>
Tassa tuvaṃ na kiñci ālapittha.</p>
<p><a class='ref sc' id='sc7'>SC 7</a><a class='ref vns' id='vns745'>SC Verse 745</a><a class='ref ms' id='ms19Pv_795'>Ms 19Pv_795</a><a class='ref msdiv' id='msdiv743'>Msdiv 743</a>So ca taṃ abhaṇantaṃ ayāci,<br>
‘Dehayya ucchun’ti ca taṃ avoca;<br>
Tassa tuvaṃ piṭṭhito ucchuṃ adāsi,<br>
Tassetaṃ kammassa ayaṃ vipāko.</p>
<p><a class='ref sc' id='sc8'>SC 8</a><a class='ref vns' id='vns746'>SC Verse 746</a><a class='ref ms' id='ms19Pv_796'>Ms 19Pv_796</a><a class='ref msdiv' id='msdiv744'>Msdiv 744</a>Iṅgha tvaṃ <span class='var' id='note275' title='iṅgha tuvaṃ piṭṭhito gaṇha ucchuṃ (bj, pts1-2)'>gantvāna piṭṭhito gaṇheyyāsi</span>,<br>
Gahetvāna taṃ khādassu yāvadatthaṃ;<br>
Teneva tvaṃ attamano bhavissasi,<br>
Haṭṭho cudaggo ca pamodito cā”ti.</p>
<p><a class='ref sc' id='sc9'>SC 9</a><a class='ref vns' id='vns747'>SC Verse 747</a><a class='ref ms' id='ms19Pv_797'>Ms 19Pv_797</a><a class='ref msdiv' id='msdiv745'>Msdiv 745</a>Gantvāna so piṭṭhito aggahesi,<br>
Gahetvāna taṃ khādi yāvadatthaṃ;<br>
Teneva so attamano ahosi,<br>
Haṭṭho cudaggo ca pamodito cāti.</p>
</blockquote>
<p class='endsutta'><a class='ref sc' id='sc10'>SC 10</a><a class='ref ms' id='ms19Pv_798'>Ms 19Pv_798</a>Ucchupetavatthu pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
