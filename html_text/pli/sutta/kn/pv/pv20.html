<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv20' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>20. Cūḷaseṭṭhipetavatthu</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref vns' id='vns246' href='#vns246'>SC Verse 246</a><a class='ref pts2ed' id='pts2ed29' href='#pts2ed29'>PTS 2nd ed. 29</a> <a class='ref ms' id='ms19Pv_269' href='#ms19Pv_269'>Ms 19Pv_269</a><a class='ref msdiv' id='msdiv246' href='#msdiv246'>Msdiv 246</a>“Naggo kiso pabbajitosi bhante,<br>
Rattiṃ kuhiṃ gacchasi kissa hetu;<br>
Ācikkha me taṃ api sakkuṇemu,<br>
Sabbena vittaṃ paṭipādaye tuvan”ti.</p>
<p><a class='ref sc' id='sc2' href='#sc2'>SC 2</a><a class='ref vns' id='vns247' href='#vns247'>SC Verse 247</a><a class='ref ms' id='ms19Pv_270' href='#ms19Pv_270'>Ms 19Pv_270</a><a class='ref msdiv' id='msdiv247' href='#msdiv247'>Msdiv 247</a>“Bārāṇasī nagaraṃ dūraghuṭṭhaṃ,<br>
Tatthāhaṃ gahapati aḍḍhako ahu dīno;<br>
Adātā gedhitamano āmisasmiṃ,<br>
Dussīlyena yamavisayamhi patto.</p>
<p><a class='ref sc' id='sc3' href='#sc3'>SC 3</a><a class='ref vns' id='vns248' href='#vns248'>SC Verse 248</a><a class='ref ms' id='ms19Pv_271' href='#ms19Pv_271'>Ms 19Pv_271</a><a class='ref msdiv' id='msdiv248' href='#msdiv248'>Msdiv 248</a>So sūcikāya kilamito tehi,<br>
Teneva ñātīsu yāmi āmisakiñcikkhahetu;<br>
Adānasīlā na ca saddahanti,<br>
Dānaphalaṃ hoti paramhi loke.</p>
<p><a class='ref sc' id='sc4' href='#sc4'>SC 4</a><a class='ref vns' id='vns249' href='#vns249'>SC Verse 249</a><a class='ref pts2ed' id='pts2ed30' href='#pts2ed30'>PTS 2nd ed. 30</a> <a class='ref ms' id='ms19Pv_272' href='#ms19Pv_272'>Ms 19Pv_272</a><a class='ref msdiv' id='msdiv249' href='#msdiv249'>Msdiv 249</a>Dhītā ca mayhaṃ lapate abhikkhaṇaṃ,<br>
‘Dassāmi dānaṃ pitūnaṃ pitāmahānaṃ’;<br>
Tamupakkhaṭaṃ parivisayanti <span class='var' id='note77' title='brāhmaṇe (bj, pts2)' href='#note77' title='brāhmaṇe (bj, pts2)'>brāhmaṇā</span>,<br>
‘Yāmi ahaṃ andhakavindaṃ bhottun’”ti.</p>
<p><a class='ref sc' id='sc5' href='#sc5'>SC 5</a><a class='ref vns' id='vns250' href='#vns250'>SC Verse 250</a><a class='ref ms' id='ms19Pv_273' href='#ms19Pv_273'>Ms 19Pv_273</a><a class='ref msdiv' id='msdiv250' href='#msdiv250'>Msdiv 250</a>Tamavoca rājā “anubhaviyāna tampi,<br>
Eyyāsi khippaṃ ahamapi kassaṃ pūjaṃ;<br>
Ācikkha me taṃ yadi atthi hetu,<br>
Saddhāyitaṃ hetuvaco suṇomā”ti.</p>
<p><a class='ref sc' id='sc6' href='#sc6'>SC 6</a><a class='ref vns' id='vns251' href='#vns251'>SC Verse 251</a><a class='ref ms' id='ms19Pv_274' href='#ms19Pv_274'>Ms 19Pv_274</a><a class='ref msdiv' id='msdiv251' href='#msdiv251'>Msdiv 251</a>“Tathā”ti vatvā agamāsi tattha,<br>
Bhuñjiṃsu bhattaṃ na ca dakkhiṇārahā;<br>
Paccāgami rājagahaṃ punāparaṃ,<br>
Pāturahosi purato janādhipassa.</p>
<p><a class='ref sc' id='sc7' href='#sc7'>SC 7</a><a class='ref vns' id='vns252' href='#vns252'>SC Verse 252</a><a class='ref ms' id='ms19Pv_275' href='#ms19Pv_275'>Ms 19Pv_275</a><a class='ref msdiv' id='msdiv252' href='#msdiv252'>Msdiv 252</a>Disvāna petaṃ punadeva āgataṃ,<br>
Rājā avoca “ahamapi kiṃ dadāmi;<br>
Ācikkha me taṃ yadi atthi hetu,<br>
Yena tuvaṃ cirataraṃ pīṇito siyā”ti.</p>
<p><a class='ref sc' id='sc8' href='#sc8'>SC 8</a><a class='ref vns' id='vns253' href='#vns253'>SC Verse 253</a><a class='ref ms' id='ms19Pv_276' href='#ms19Pv_276'>Ms 19Pv_276</a><a class='ref msdiv' id='msdiv253' href='#msdiv253'>Msdiv 253</a>“Buddhañca saṃghaṃ parivisiyāna rāja,<br>
Annena pānena ca cīvarena;<br>
Taṃ dakkhiṇaṃ ādisa me hitāya,<br>
Evaṃ ahaṃ cirataraṃ pīṇito siyā”ti.</p>
<p><a class='ref sc' id='sc9' href='#sc9'>SC 9</a><a class='ref vns' id='vns254' href='#vns254'>SC Verse 254</a><a class='ref ms' id='ms19Pv_277' href='#ms19Pv_277'>Ms 19Pv_277</a><a class='ref msdiv' id='msdiv254' href='#msdiv254'>Msdiv 254</a>Tato ca rājā nipatitvā <span class='var' id='note78' title='tāvadeva (s2, s3, pts1) | tadeva (mr)' href='#note78' title='tāvadeva (s2, s3, pts1) | tadeva (mr)'>tāvade</span>,<br>
Dānaṃ sahatthā <span class='var' id='note79' title='atulañca datvā (s2, s3, mr)' href='#note79' title='atulañca datvā (s2, s3, mr)'>atulaṃ daditvā</span> saṃghe;<br>
Ārocesi <span class='var' id='note80' title='ārocayī pakatiṃ (bj, pts2) | ārocayi pakatiṃ (s2, s3, pts1)' href='#note80' title='ārocayī pakatiṃ (bj, pts2) | ārocayi pakatiṃ (s2, s3, pts1)'>pakataṃ</span> tathāgatassa,<br>
Tassa ca petassa dakkhiṇaṃ ādisittha.</p>
<p><a class='ref sc' id='sc10' href='#sc10'>SC 10</a><a class='ref vns' id='vns255' href='#vns255'>SC Verse 255</a><a class='ref ms' id='ms19Pv_278' href='#ms19Pv_278'>Ms 19Pv_278</a><a class='ref msdiv' id='msdiv255' href='#msdiv255'>Msdiv 255</a>So pūjito ativiya sobhamāno,<br>
Pāturahosi purato janādhipassa;<br>
“Yakkhohamasmi paramiddhipatto,<br>
Na <span class='var' id='note81' title='mayhamiddhisamasadisā (bj, pts1-2) | mayhaṃ iddhisamasadisā (s2, s3)' href='#note81' title='mayhamiddhisamasadisā (bj, pts1-2) | mayhaṃ iddhisamasadisā (s2, s3)'>mayhamatthi samā sadisā</span> mānusā.</p>
<p><a class='ref sc' id='sc11' href='#sc11'>SC 11</a><a class='ref vns' id='vns256' href='#vns256'>SC Verse 256</a><a class='ref ms' id='ms19Pv_279' href='#ms19Pv_279'>Ms 19Pv_279</a><a class='ref msdiv' id='msdiv256' href='#msdiv256'>Msdiv 256</a>Passānubhāvaṃ aparimitaṃ mamayidaṃ,<br>
Tayānudiṭṭhaṃ atulaṃ datvā saṃghe;<br>
Santappito satataṃ sadā bahūhi,<br>
Yāmi ahaṃ sukhito manussadevā”ti.</p>
</blockquote>
<p class='endsutta'><a class='ref sc' id='sc12' href='#sc12'>SC 12</a><a class='ref ms' id='ms19Pv_280' href='#ms19Pv_280'>Ms 19Pv_280</a><span class='var' id='note82' title='cullaseṭṭhipetavatthu (bj) | cūḷaseṭṭhīpetavatthu (s2, s3)' href='#note82' title='cullaseṭṭhipetavatthu (bj) | cūḷaseṭṭhīpetavatthu (s2, s3)'>Cūḷaseṭṭhipetavatthu</span> aṭṭhamaṃ.<br>
Bhāṇavāraṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
