<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp1.2' lang='pli'>
<header>
<ul>
<li class='division'>Sutta Nipāta&#160;1.2</li>
</ul>
<h1>Dhaniyasutta</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref vns' id='vns18'>SC Verse 18</a><a class='ref vnp' id='vnp18'>PTS Verse 18</a><a class='ref ms' id='ms18Sn_20'>Ms 18Sn_20</a>“Pakkodano duddhakhīrohamasmi,<br>
<span class='speaker'>(iti dhaniyo gopo):</span><br>
Anutīre mahiyā samānavāso;<br>
Channā kuṭi āhito gini,<br>
Atha ce patthayasī pavassa deva”.</p>
<p><a class='ref sc' id='sc2'>SC 2</a><a class='ref vns' id='vns19'>SC Verse 19</a><a class='ref vnp' id='vnp19'>PTS Verse 19</a><a class='ref ms' id='ms18Sn_21'>Ms 18Sn_21</a>“Akkodhano <span class='var' id='note9' title='vigatakhīlo hamasmi (bj, pts1)'>vigatakhilohamasmi</span>,<a class='brnum' id='br2'></a><br>
<span class='speaker'>(iti bhagavā):</span><br>
Anutīre mahiyekarattivāso;<br>
Vivaṭā kuṭi nibbuto gini,<br>
Atha ce patthayasī pavassa deva”.</p>
<p><a class='ref sc' id='sc3'>SC 3</a><a class='ref vns' id='vns20'>SC Verse 20</a><a class='ref vnp' id='vnp20'>PTS Verse 20</a><a class='ref ms' id='ms18Sn_22'>Ms 18Sn_22</a>“Andhakamakasā na vijjare,<a class='brnum' id='br3'></a><br>
<span class='speaker'>(iti dhaniyo gopo):</span><br>
Kacche rūḷhatiṇe caranti gāvo;<br>
Vuṭṭhimpi saheyyumāgataṃ,<br>
Atha ce patthayasī pavassa deva”.</p>
<p><a class='ref sc' id='sc4'>SC 4</a><a class='ref vns' id='vns21'>SC Verse 21</a><a class='ref vnp' id='vnp21'>PTS Verse 21</a><a class='ref ms' id='ms18Sn_23'>Ms 18Sn_23</a>“Baddhāsi bhisī susaṅkhatā,<a class='brnum' id='br4'></a><br>
<span class='speaker'>(iti bhagavā):</span><br>
Tiṇṇo pāragato vineyya oghaṃ;<br>
Attho bhisiyā na vijjati,<br>
Atha ce patthayasī pavassa deva”.</p>
<p><a class='ref sc' id='sc5'>SC 5</a><a class='ref vns' id='vns22'>SC Verse 22</a><a class='ref vnp' id='vnp22'>PTS Verse 22</a><a class='pts' id='pts4'></a><a class='ref ms' id='ms18Sn_24'>Ms 18Sn_24</a>“Gopī mama assavā alolā,<a class='brnum' id='br5'></a><br>
<span class='speaker'>(iti dhaniyo gopo):</span><br>
<span class='var' id='note10' title='dīgharatta (mr)'>Dīgharattaṃ</span> saṃvāsiyā manāpā;<br>
Tassā na suṇāmi kiñci pāpaṃ,<br>
Atha ce patthayasī pavassa deva”.</p>
<p><a class='ref sc' id='sc6'>SC 6</a><a class='ref vns' id='vns23'>SC Verse 23</a><a class='ref vnp' id='vnp23'>PTS Verse 23</a><a class='ref ms' id='ms18Sn_25'>Ms 18Sn_25</a>“Cittaṃ mama assavaṃ vimuttaṃ,<a class='brnum' id='br6'></a><br>
<span class='speaker'>(iti bhagavā):</span><br>
Dīgharattaṃ paribhāvitaṃ sudantaṃ;<br>
Pāpaṃ pana me na vijjati,<br>
Atha ce patthayasī pavassa deva”.</p>
<p><a class='ref sc' id='sc7'>SC 7</a><a class='ref vns' id='vns24'>SC Verse 24</a><a class='ref vnp' id='vnp24'>PTS Verse 24</a><a class='ref ms' id='ms18Sn_26'>Ms 18Sn_26</a>“Attavetanabhatohamasmi,<a class='brnum' id='br7'></a><br>
<span class='speaker'>(iti dhaniyo gopo):</span><br>
Puttā ca me samāniyā arogā;<br>
Tesaṃ na suṇāmi kiñci pāpaṃ,<br>
Atha ce patthayasī pavassa deva”.</p>
<p><a class='ref sc' id='sc8'>SC 8</a><a class='ref vns' id='vns25'>SC Verse 25</a><a class='ref vnp' id='vnp25'>PTS Verse 25</a><a class='ref ms' id='ms18Sn_27'>Ms 18Sn_27</a>“Nāhaṃ bhatakosmi kassaci,<a class='brnum' id='br8'></a><br>
<span class='speaker'>(iti bhagavā):</span><br>
Nibbiṭṭhena carāmi sabbaloke;<br>
Attho bhatiyā na vijjati,<br>
Atha ce patthayasī pavassa deva”.</p>
<p><a class='ref sc' id='sc9'>SC 9</a><a class='ref vns' id='vns26'>SC Verse 26</a><a class='ref vnp' id='vnp26'>PTS Verse 26</a><a class='ref ms' id='ms18Sn_28'>Ms 18Sn_28</a>“Atthi vasā atthi dhenupā,<a class='brnum' id='br9'></a><br>
<span class='speaker'>(iti dhaniyo gopo):</span><br>
Godharaṇiyo paveṇiyopi atthi;<br>
Usabhopi gavampatīdha atthi,<br>
Atha ce patthayasī pavassa deva”.</p>
<p><a class='ref sc' id='sc10'>SC 10</a><a class='ref vns' id='vns27'>SC Verse 27</a><a class='ref vnp' id='vnp27'>PTS Verse 27</a><a class='pts' id='pts5'></a><a class='ref ms' id='ms18Sn_29'>Ms 18Sn_29</a>“Natthi vasā natthi dhenupā,<a class='brnum' id='br10'></a><br>
<span class='speaker'>(iti bhagavā):</span><br>
Godharaṇiyo paveṇiyopi natthi;<br>
Usabhopi gavampatīdha natthi,<br>
Atha ce patthayasī pavassa deva”.</p>
<p><a class='ref sc' id='sc11'>SC 11</a><a class='ref vns' id='vns28'>SC Verse 28</a><a class='ref vnp' id='vnp28'>PTS Verse 28</a><a class='ref ms' id='ms18Sn_30'>Ms 18Sn_30</a>“Khilā nikhātā asampavedhī,<a class='brnum' id='br11'></a><br>
<span class='speaker'>(iti dhaniyo gopo):</span><br>
Dāmā muñjamayā navā susaṇṭhānā;<br>
Na hi sakkhinti dhenupāpi <span class='var' id='note11' title='chetuṃ (mr)'>chettuṃ</span>,<br>
Atha ce patthayasī pavassa deva”.</p>
<p><a class='ref sc' id='sc12'>SC 12</a><a class='ref vns' id='vns29'>SC Verse 29</a><a class='ref vnp' id='vnp29'>PTS Verse 29</a><a class='ref ms' id='ms18Sn_31'>Ms 18Sn_31</a>“Usabhoriva <span class='var' id='note13' title='chetvā (s1-3, mr)'>chetva</span> bandhanāni,<a class='brnum' id='br12'></a><br>
<span class='speaker'>(iti bhagavā):</span><br>
Nāgo <span class='var' id='note14' title='pūtilataṃ va dāḷayitvā (bj) | pūtilataṃ padālayitvā (mr)'>pūtilataṃva dālayitvā</span>;<br>
Nāhaṃ <span class='var' id='note15' title='puna upessaṃ (bj, s1-3, km, pts1) | punupeyya (mr)'>punupessaṃ</span> gabbhaseyyaṃ,<br>
Atha ce patthayasī pavassa deva”.</p>
<p><a class='ref sc' id='sc13'>SC 13</a><a class='ref vns' id='vns30'>SC Verse 30</a><a class='ref vnp' id='vnp30'>PTS Verse 30</a><a class='ref ms' id='ms18Sn_32'>Ms 18Sn_32</a>Ninnañca thalañca pūrayanto,<a class='brnum' id='br13'></a><br>
Mahāmegho pavassi tāvadeva;<br>
Sutvā devassa vassato,<br>
Imamatthaṃ dhaniyo abhāsatha.</p>
<p><a class='ref sc' id='sc14'>SC 14</a><a class='ref vns' id='vns31'>SC Verse 31</a><a class='ref vnp' id='vnp31'>PTS Verse 31</a><a class='ref ms' id='ms18Sn_33'>Ms 18Sn_33</a>“Lābhā vata no anappakā,<a class='brnum' id='br14'></a><br>
Ye mayaṃ bhagavantaṃ addasāma;<br>
Saraṇaṃ taṃ upema cakkhuma,<br>
Satthā no hohi tuvaṃ mahāmuni.</p>
<p><a class='ref sc' id='sc15'>SC 15</a><a class='ref vns' id='vns32'>SC Verse 32</a><a class='ref vnp' id='vnp32'>PTS Verse 32</a><a class='ref ms' id='ms18Sn_34'>Ms 18Sn_34</a>Gopī ca ahañca assavā,<a class='brnum' id='br15'></a><br>
<span class='var' id='note16' title='brahmacariya (mr)'>Brahmacariyaṃ</span> sugate carāmase;<br>
Jātimaraṇassa <span class='var' id='note17' title='pāragā (bj, s1-3, km, pts1)'>pāragū</span>,<br>
Dukkhassantakarā bhavāmase”.</p>
<p><a class='ref sc' id='sc16'>SC 16</a><a class='ref vns' id='vns33'>SC Verse 33</a><a class='ref vnp' id='vnp33'>PTS Verse 33</a><a class='pts' id='pts6'></a><a class='ref ms' id='ms18Sn_35'>Ms 18Sn_35</a>“Nandati puttehi puttimā,<a class='brnum' id='br16'></a><br>
<span class='speaker'>(iti māro pāpimā):</span><br>
<span class='var' id='note19' title='gomiko (bj, pts1) | gopiko (s1-3, km) | gopiyo (mr)'>Gomā</span> gohi tatheva nandati;<br>
Upadhī hi narassa nandanā,<br>
Na hi so nandati yo nirūpadhi”.</p>
<p><a class='ref sc' id='sc17'>SC 17</a><a class='ref vns' id='vns34'>SC Verse 34</a><a class='ref vnp' id='vnp34'>PTS Verse 34</a><a class='ref ms' id='ms18Sn_36'>Ms 18Sn_36</a>“Socati puttehi puttimā,<a class='brnum' id='br17'></a><br>
<span class='speaker'>(iti bhagavā):</span><br>
<span class='var' id='note20' title='gopiko (s1-3) | gopiyo (c1)'>Gomā</span> gohi tatheva socati;<br>
Upadhī hi narassa socanā,<br>
Na hi so socati yo nirūpadhī”ti.</p>
</blockquote>
<p class='endsection'>Dhaniyasuttaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Uragavagga</span><span class='hidden'>Dhaniyasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
