<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp1.12' lang='pli'>
<header>
<ul>
<li class='division'>Sutta Nipāta&#160;1.12</li>
</ul>
<h1>Munisutta</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref vns' id='vns209'>SC Verse 209</a><a class='ref vnp' id='vnp207'>PTS Verse 207</a><a class='ref ms' id='ms18Sn_240'>Ms 18Sn_240</a><span class='var' id='note127' title='sandhavato (mr)'>Santhavāto</span> bhayaṃ jātaṃ,<br>
niketā jāyate rajo;<br>
Aniketamasanthavaṃ,<br>
etaṃ ve munidassanaṃ.</p>
<p><a class='ref sc' id='sc2'>SC 2</a><a class='ref vns' id='vns210'>SC Verse 210</a><a class='ref vnp' id='vnp208'>PTS Verse 208</a><a class='ref ms' id='ms18Sn_241'>Ms 18Sn_241</a>Yo jātamucchijja na ropayeyya,<a class='brnum' id='br2'></a><br>
Jāyantamassa nānuppavecche;<br>
Tamāhu ekaṃ muninaṃ carantaṃ,<br>
Addakkhi so santipadaṃ mahesi.</p>
<p><a class='ref sc' id='sc3'>SC 3</a><a class='ref vns' id='vns211'>SC Verse 211</a><a class='ref vnp' id='vnp209'>PTS Verse 209</a><a class='pts' id='pts36'></a><a class='ref ms' id='ms18Sn_242'>Ms 18Sn_242</a>Saṅkhāya vatthūni <span class='var' id='note128' title='pahāya (bj, mr) | samāya (katthaci)'>pamāya</span> bījaṃ,<a class='brnum' id='br3'></a><br>
Sinehamassa nānuppavecche;<br>
Sa ve munī jātikhayantadassī,<br>
Takkaṃ pahāya na upeti saṅkhaṃ.</p>
<p><a class='ref sc' id='sc4'>SC 4</a><a class='ref vns' id='vns212'>SC Verse 212</a><a class='ref vnp' id='vnp210'>PTS Verse 210</a><a class='ref ms' id='ms18Sn_243'>Ms 18Sn_243</a>Aññāya sabbāni nivesanāni,<a class='brnum' id='br4'></a><br>
Anikāmayaṃ aññatarampi tesaṃ;<br>
Sa ve munī vītagedho agiddho,<br>
Nāyūhatī pāragato hi hoti.</p>
<p><a class='ref sc' id='sc5'>SC 5</a><a class='ref vns' id='vns213'>SC Verse 213</a><a class='ref vnp' id='vnp211'>PTS Verse 211</a><a class='ref ms' id='ms18Sn_244'>Ms 18Sn_244</a>Sabbābhibhuṃ sabbaviduṃ sumedhaṃ,<a class='brnum' id='br5'></a><br>
Sabbesu dhammesu anūpalittaṃ;<br>
Sabbañjahaṃ taṇhakkhaye vimuttaṃ,<br>
Taṃ vāpi dhīrā <span class='var' id='note129' title='muniṃ (bj, pts1)'>muni</span> vedayanti.</p>
<p><a class='ref sc' id='sc6'>SC 6</a><a class='ref vns' id='vns214'>SC Verse 214</a><a class='ref vnp' id='vnp212'>PTS Verse 212</a><a class='ref ms' id='ms18Sn_245'>Ms 18Sn_245</a>Paññābalaṃ sīlavatūpapannaṃ,<a class='brnum' id='br6'></a><br>
Samāhitaṃ jhānarataṃ satīmaṃ;<br>
Saṅgā pamuttaṃ akhilaṃ anāsavaṃ,<br>
Taṃ vāpi dhīrā muni vedayanti.</p>
<p><a class='ref sc' id='sc7'>SC 7</a><a class='ref vns' id='vns215'>SC Verse 215</a><a class='ref vnp' id='vnp213'>PTS Verse 213</a><a class='ref ms' id='ms18Sn_246'>Ms 18Sn_246</a>Ekaṃ carantaṃ munimappamattaṃ,<a class='brnum' id='br7'></a><br>
Nindāpasaṃsāsu avedhamānaṃ;<br>
Sīhaṃva saddesu asantasantaṃ,<br>
Vātaṃva jālamhi asajjamānaṃ;<br>
<span class='var' id='note130' title='padumaṃva (bj, s1-3, pts1)'>Padmaṃva</span> toyena <span class='var' id='note131' title='alimpamānaṃ (s1-3, mr)'>alippamānaṃ</span>,<br>
Netāramaññesamanaññaneyyaṃ;<br>
Taṃ vāpi dhīrā muni vedayanti.</p>
<p><a class='ref sc' id='sc8'>SC 8</a><a class='ref vns' id='vns216'>SC Verse 216</a><a class='ref vnp' id='vnp214'>PTS Verse 214</a><a class='pts' id='pts37'></a><a class='ref ms' id='ms18Sn_247'>Ms 18Sn_247</a>Yo ogahaṇe thambhorivābhijāyati,<a class='brnum' id='br8'></a><br>
Yasmiṃ pare <span class='var' id='note132' title='vācaṃ pariyantaṃ (mr)'>vācāpariyantaṃ</span> vadanti;<br>
Taṃ vītarāgaṃ susamāhitindriyaṃ,<br>
Taṃ vāpi dhīrā muni vedayanti.</p>
<p><a class='ref sc' id='sc9'>SC 9</a><a class='ref vns' id='vns217'>SC Verse 217</a><a class='ref vnp' id='vnp215'>PTS Verse 215</a><a class='ref ms' id='ms18Sn_248'>Ms 18Sn_248</a>Yo ve ṭhitatto tasaraṃva ujju,<a class='brnum' id='br9'></a><br>
Jigucchati kammehi pāpakehi;<br>
Vīmaṃsamāno visamaṃ samañca,<br>
Taṃ vāpi dhīrā muni vedayanti.</p>
<p><a class='ref sc' id='sc10'>SC 10</a><a class='ref vns' id='vns218'>SC Verse 218</a><a class='ref vnp' id='vnp216'>PTS Verse 216</a><a class='ref ms' id='ms18Sn_249'>Ms 18Sn_249</a>Yo saññatatto na karoti pāpaṃ,<a class='brnum' id='br10'></a><br>
<span class='var' id='note133' title='daharo ca majjhimo ca munī (bj) | daharo ca majjho ca munī (s1-3, km, pts1)'>Daharo majjhimo ca muni</span> yatatto;<br>
Arosaneyyo <span class='var' id='note134' title='so na roseti (bj, pts1) | na roseti (s1-3)'>na so roseti</span> kañci,<br>
Taṃ vāpi dhīrā muni vedayanti.</p>
<p><a class='ref sc' id='sc11'>SC 11</a><a class='ref vns' id='vns219'>SC Verse 219</a><a class='ref vnp' id='vnp217'>PTS Verse 217</a><a class='ref ms' id='ms18Sn_250'>Ms 18Sn_250</a>Yadaggato majjhato sesato vā,<a class='brnum' id='br11'></a><br>
Piṇḍaṃ labhetha paradattūpajīvī;<br>
Nālaṃ thutuṃ nopi nipaccavādī,<br>
Taṃ vāpi dhīrā muni vedayanti.</p>
<p><a class='ref sc' id='sc12'>SC 12</a><a class='ref vns' id='vns220'>SC Verse 220</a><a class='ref vnp' id='vnp218'>PTS Verse 218</a><a class='ref ms' id='ms18Sn_251'>Ms 18Sn_251</a>Muniṃ carantaṃ virataṃ methunasmā,<a class='brnum' id='br12'></a><br>
Yo yobbane nopanibajjhate kvaci;<br>
Madappamādā virataṃ vippamuttaṃ,<br>
Taṃ vāpi dhīrā muni vedayanti.</p>
<p><a class='ref sc' id='sc13'>SC 13</a><a class='ref vns' id='vns221'>SC Verse 221</a><a class='ref vnp' id='vnp219'>PTS Verse 219</a><a class='pts' id='pts38'></a><a class='ref ms' id='ms18Sn_252'>Ms 18Sn_252</a>Aññāya lokaṃ paramatthadassiṃ,<a class='brnum' id='br13'></a><br>
Oghaṃ samuddaṃ atitariya tādiṃ;<br>
Taṃ chinnaganthaṃ asitaṃ anāsavaṃ,<br>
Taṃ vāpi dhīrā muni vedayanti.</p>
<p><a class='ref sc' id='sc14'>SC 14</a><a class='ref vns' id='vns222'>SC Verse 222</a><a class='ref vnp' id='vnp220'>PTS Verse 220</a><a class='ref ms' id='ms18Sn_253'>Ms 18Sn_253</a>Asamā ubho dūravihāravuttino,<a class='brnum' id='br14'></a><br>
<span class='var' id='note135' title='gihi (mr)'>Gihī</span> dāraposī amamo ca subbato;<br>
Parapāṇarodhāya gihī asaññato,<br>
Niccaṃ munī rakkhati <span class='var' id='note136' title='pāṇino (bj)'>pāṇine</span> yato.</p>
<p><a class='ref sc' id='sc15'>SC 15</a><a class='ref vns' id='vns223'>SC Verse 223</a><a class='ref vnp' id='vnp221'>PTS Verse 221</a><a class='ref ms' id='ms18Sn_254'>Ms 18Sn_254</a>Sikhī yathā <span class='var' id='note137' title='nīlagivo (s1-3)'>nīlagīvo</span> vihaṅgamo,<a class='brnum' id='br15'></a><br>
Haṃsassa nopeti javaṃ kudācanaṃ;<br>
Evaṃ gihī nānukaroti bhikkhuno,<br>
Munino vivittassa vanamhi jhāyatoti.</p>
</blockquote>
<p class='endsection'>Munisuttaṃ dvādasamaṃ.</p>
<p class='endsutta'>Uragavaggo paṭhamo.</p>
<blockquote class='uddanagatha'>
<p><a class='ref sc' id='sc16'>SC 16</a><a class='ref ms' id='ms18Sn_258'>Ms 18Sn_258</a>Urago dhaniyo ceva,<br>
visāṇañca tathā kasi;<br>
Cundo parābhavo ceva,<br>
vasalo mettabhāvanā.</p>
<p><a class='ref sc' id='sc17'>SC 17</a><a class='ref ms' id='ms18Sn_259'>Ms 18Sn_259</a>Sātāgiro āḷavako,<br>
Vijayo ca tathā muni;<br>
Dvādasetāni suttāni,<br>
Uragavaggoti vuccatīti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Uragavagga</span><span class='hidden'>Munisutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
