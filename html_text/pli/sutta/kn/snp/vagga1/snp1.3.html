<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp1.3' lang='pli'>
<header>
<ul>
<li class='division'>Sutta Nipāta&#160;1.3</li>
</ul>
<h1>Khaggavisāṇasutta</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref vns' id='vns35' href='#vns35'>SC Verse 35</a><a class='ref vnp' id='vnp35' href='#vnp35'>PTS Verse 35</a><a class='ref ms' id='ms18Sn_38' href='#ms18Sn_38'>Ms 18Sn_38</a>“Sabbesu bhūtesu nidhāya daṇḍaṃ,<br>
Aviheṭhayaṃ aññatarampi tesaṃ;<br>
Na puttamiccheyya kuto sahāyaṃ,<br>
Eko care khaggavisāṇakappo”.</p>
<p><a class='ref sc' id='sc2' href='#sc2'>SC 2</a><a class='ref vns' id='vns36' href='#vns36'>SC Verse 36</a><a class='ref vnp' id='vnp36' href='#vnp36'>PTS Verse 36</a><a class='ref ms' id='ms18Sn_39' href='#ms18Sn_39'>Ms 18Sn_39</a>“Saṃsaggajātassa bhavanti snehā,<a class='brnum' id='br2' href='#br2'></a><br>
Snehanvayaṃ dukkhamidaṃ pahoti;<br>
Ādīnavaṃ snehajaṃ pekkhamāno,<br>
Eko care khaggavisāṇakappo”.</p>
<p><a class='ref sc' id='sc3' href='#sc3'>SC 3</a><a class='ref vns' id='vns37' href='#vns37'>SC Verse 37</a><a class='ref vnp' id='vnp37' href='#vnp37'>PTS Verse 37</a><a class='ref ms' id='ms18Sn_40' href='#ms18Sn_40'>Ms 18Sn_40</a>“Mitte suhajje anukampamāno,<a class='brnum' id='br3' href='#br3'></a><br>
Hāpeti atthaṃ paṭibaddhacitto;<br>
Etaṃ bhayaṃ <span class='var' id='note22' title='sandhave (mr)' href='#note22' title='sandhave (mr)'>santhave</span> pekkhamāno,<br>
Eko care khaggavisāṇakappo”.</p>
<p><a class='ref sc' id='sc4' href='#sc4'>SC 4</a><a class='ref vns' id='vns38' href='#vns38'>SC Verse 38</a><a class='ref vnp' id='vnp38' href='#vnp38'>PTS Verse 38</a><a class='ref pts-vp-pli' id='pts-vp-pli7' href='#pts-vp-pli7'>PTS vp Pali 7</a><a class='ref ms' id='ms18Sn_41' href='#ms18Sn_41'>Ms 18Sn_41</a>“Vaṃso visālova yathā visatto,<a class='brnum' id='br4' href='#br4'></a><br>
Puttesu dāresu ca yā apekkhā;<br>
<span class='var' id='note24' title='vaṃsakaḷīrova (bj) | vaṃsākaḷīro va (s1-3, km, pts1)' href='#note24' title='vaṃsakaḷīrova (bj) | vaṃsākaḷīro va (s1-3, km, pts1)'>Vaṃsakkaḷīrova</span> asajjamāno,<br>
Eko care khaggavisāṇakappo”.</p>
<p><a class='ref sc' id='sc5' href='#sc5'>SC 5</a><a class='ref vns' id='vns39' href='#vns39'>SC Verse 39</a><a class='ref vnp' id='vnp39' href='#vnp39'>PTS Verse 39</a><a class='ref ms' id='ms18Sn_42' href='#ms18Sn_42'>Ms 18Sn_42</a>“Migo araññamhi yathā <span class='var' id='note25' title='abandho (s1-3, km)'>abaddho</span>,<a class='brnum' id='br5' href='#note25' title='abandho (s1-3, km)'>abaddho</span>,<a class='brnum' id='br5'></a><br>
Yenicchakaṃ gacchati gocarāya;<br>
Viññū naro seritaṃ pekkhamāno,<br>
Eko care khaggavisāṇakappo”.</p>
<p><a class='ref sc' id='sc6' href='#sc6'>SC 6</a><a class='ref vns' id='vns40' href='#vns40'>SC Verse 40</a><a class='ref vnp' id='vnp40' href='#vnp40'>PTS Verse 40</a><a class='ref ms' id='ms18Sn_43' href='#ms18Sn_43'>Ms 18Sn_43</a>“Āmantanā hoti sahāyamajjhe,<a class='brnum' id='br6' href='#br6'></a><br>
Vāse ṭhāne gamane cārikāya;<br>
Anabhijjhitaṃ seritaṃ pekkhamāno,<br>
Eko care khaggavisāṇakappo”.</p>
<p><a class='ref sc' id='sc7' href='#sc7'>SC 7</a><a class='ref vns' id='vns41' href='#vns41'>SC Verse 41</a><a class='ref vnp' id='vnp41' href='#vnp41'>PTS Verse 41</a><a class='ref ms' id='ms18Sn_44' href='#ms18Sn_44'>Ms 18Sn_44</a>“Khiḍḍā ratī hoti sahāyamajjhe,<a class='brnum' id='br7' href='#br7'></a><br>
Puttesu ca vipulaṃ hoti pemaṃ;<br>
Piyavippayogaṃ vijigucchamāno,<br>
Eko care khaggavisāṇakappo”.</p>
<p><a class='ref sc' id='sc8' href='#sc8'>SC 8</a><a class='ref vns' id='vns42' href='#vns42'>SC Verse 42</a><a class='ref vnp' id='vnp42' href='#vnp42'>PTS Verse 42</a><a class='ref ms' id='ms18Sn_45' href='#ms18Sn_45'>Ms 18Sn_45</a>“Cātuddiso appaṭigho ca hoti,<a class='brnum' id='br8' href='#br8'></a><br>
Santussamāno itarītarena;<br>
Parissayānaṃ sahitā achambhī,<br>
Eko care khaggavisāṇakappo”.</p>
<p><a class='ref sc' id='sc9' href='#sc9'>SC 9</a><a class='ref vns' id='vns43' href='#vns43'>SC Verse 43</a><a class='ref vnp' id='vnp43' href='#vnp43'>PTS Verse 43</a><a class='ref ms' id='ms18Sn_46' href='#ms18Sn_46'>Ms 18Sn_46</a>“Dussaṅgahā pabbajitāpi eke,<a class='brnum' id='br9' href='#br9'></a><br>
Atho gahaṭṭhā gharamāvasantā;<br>
Appossukko paraputtesu hutvā,<br>
Eko care khaggavisāṇakappo”.</p>
<p><a class='ref sc' id='sc10' href='#sc10'>SC 10</a><a class='ref vns' id='vns44' href='#vns44'>SC Verse 44</a><a class='ref vnp' id='vnp44' href='#vnp44'>PTS Verse 44</a><a class='ref pts-vp-pli' id='pts-vp-pli8' href='#pts-vp-pli8'>PTS vp Pali 8</a><a class='ref ms' id='ms18Sn_47' href='#ms18Sn_47'>Ms 18Sn_47</a>“Oropayitvā gihibyañjanāni,<a class='brnum' id='br10' href='#br10'></a><br>
<span class='var' id='note26' title='saṃsīnapatto (bj, pts1)' href='#note26' title='saṃsīnapatto (bj, pts1)'>Sañchinnapatto</span> yathā koviḷāro;<br>
Chetvāna vīro gihibandhanāni,<br>
Eko care khaggavisāṇakappo”.</p>
<p><a class='ref sc' id='sc11' href='#sc11'>SC 11</a><a class='ref vns' id='vns45' href='#vns45'>SC Verse 45</a><a class='ref vnp' id='vnp45' href='#vnp45'>PTS Verse 45</a><a class='ref ms' id='ms18Sn_48' href='#ms18Sn_48'>Ms 18Sn_48</a>“Sace labhetha nipakaṃ sahāyaṃ,<a class='brnum' id='br11' href='#br11'></a><br>
Saddhiṃ caraṃ sādhuvihāridhīraṃ;<br>
Abhibhuyya sabbāni parissayāni,<br>
Careyya tenattamano satīmā”.</p>
<p><a class='ref sc' id='sc12' href='#sc12'>SC 12</a><a class='ref vns' id='vns46' href='#vns46'>SC Verse 46</a><a class='ref vnp' id='vnp46' href='#vnp46'>PTS Verse 46</a><a class='ref ms' id='ms18Sn_49' href='#ms18Sn_49'>Ms 18Sn_49</a>“No ce labhetha nipakaṃ sahāyaṃ,<a class='brnum' id='br12' href='#br12'></a><br>
Saddhiṃ caraṃ sādhuvihāridhīraṃ;<br>
Rājāva raṭṭhaṃ vijitaṃ pahāya,<br>
Eko care <span class='var' id='note28' title='khaggavisāṇakappo (bj, pts1)' href='#note28' title='khaggavisāṇakappo (bj, pts1)'>mātaṅgaraññeva nāgo</span>”.</p>
<p><a class='ref sc' id='sc13' href='#sc13'>SC 13</a><a class='ref vns' id='vns47' href='#vns47'>SC Verse 47</a><a class='ref vnp' id='vnp47' href='#vnp47'>PTS Verse 47</a><a class='ref ms' id='ms18Sn_50' href='#ms18Sn_50'>Ms 18Sn_50</a>“Addhā pasaṃsāma sahāyasampadaṃ,<a class='brnum' id='br13' href='#br13'></a><br>
Seṭṭhā samā sevitabbā sahāyā;<br>
Ete aladdhā anavajjabhojī,<br>
Eko care khaggavisāṇakappo”.</p>
<p><a class='ref sc' id='sc14' href='#sc14'>SC 14</a><a class='ref vns' id='vns48' href='#vns48'>SC Verse 48</a><a class='ref vnp' id='vnp48' href='#vnp48'>PTS Verse 48</a><a class='ref ms' id='ms18Sn_51' href='#ms18Sn_51'>Ms 18Sn_51</a>“Disvā suvaṇṇassa pabhassarāni,<a class='brnum' id='br14' href='#br14'></a><br>
Kammāraputtena suniṭṭhitāni;<br>
<span class='var' id='note29' title='saṅghaṭṭayantāni ()' href='#note29' title='saṅghaṭṭayantāni ()'>Saṅghaṭṭamānāni</span> duve bhujasmiṃ,<br>
Eko care khaggavisāṇakappo”.</p>
<p><a class='ref sc' id='sc15' href='#sc15'>SC 15</a><a class='ref vns' id='vns49' href='#vns49'>SC Verse 49</a><a class='ref vnp' id='vnp49' href='#vnp49'>PTS Verse 49</a><a class='ref ms' id='ms18Sn_52' href='#ms18Sn_52'>Ms 18Sn_52</a>“Evaṃ <span class='var' id='note30' title='dutiyena (sabbattha)'>dutīyena</span> sahā mamassa,<a class='brnum' id='br15' href='#note30' title='dutiyena (sabbattha)'>dutīyena</span> sahā mamassa,<a class='brnum' id='br15'></a><br>
Vācābhilāpo abhisajjanā vā;<br>
Etaṃ bhayaṃ āyatiṃ pekkhamāno,<br>
Eko care khaggavisāṇakappo”.</p>
<p><a class='ref sc' id='sc16' href='#sc16'>SC 16</a><a class='ref vns' id='vns50' href='#vns50'>SC Verse 50</a><a class='ref vnp' id='vnp50' href='#vnp50'>PTS Verse 50</a><a class='ref ms' id='ms18Sn_53' href='#ms18Sn_53'>Ms 18Sn_53</a>“Kāmā hi citrā madhurā manoramā,<a class='brnum' id='br16' href='#br16'></a><br>
Virūparūpena mathenti cittaṃ;<br>
Ādīnavaṃ kāmaguṇesu disvā,<br>
Eko care khaggavisāṇakappo”.</p>
<p><a class='ref sc' id='sc17' href='#sc17'>SC 17</a><a class='ref vns' id='vns51' href='#vns51'>SC Verse 51</a><a class='ref vnp' id='vnp51' href='#vnp51'>PTS Verse 51</a><a class='ref ms' id='ms18Sn_54' href='#ms18Sn_54'>Ms 18Sn_54</a>“Ītī ca gaṇḍo ca upaddavo ca,<a class='brnum' id='br17' href='#br17'></a><br>
Rogo ca sallañca bhayañca metaṃ;<br>
Etaṃ bhayaṃ kāmaguṇesu disvā,<br>
Eko care khaggavisāṇakappo”.</p>
<p><a class='ref sc' id='sc18' href='#sc18'>SC 18</a><a class='ref vns' id='vns52' href='#vns52'>SC Verse 52</a><a class='ref vnp' id='vnp52' href='#vnp52'>PTS Verse 52</a><a class='ref pts-vp-pli' id='pts-vp-pli9' href='#pts-vp-pli9'>PTS vp Pali 9</a><a class='ref ms' id='ms18Sn_55' href='#ms18Sn_55'>Ms 18Sn_55</a>“Sītañca uṇhañca khudaṃ pipāsaṃ,<a class='brnum' id='br18' href='#br18'></a><br>
Vātātape <span class='var' id='note32' title='ḍaṃsasiriṃsape (bj, s1-3, km, pts1)' href='#note32' title='ḍaṃsasiriṃsape (bj, s1-3, km, pts1)'>ḍaṃsasarīsape</span> ca;<br>
Sabbānipetāni <span class='var' id='note33' title='abhibbhavitvā (^tha-ap2#27 [Paccekabuddhaapadāna])' href='#note33' title='abhibbhavitvā (^tha-ap2#27 [Paccekabuddhaapadāna])'>abhisambhavitvā</span>,<br>
Eko care khaggavisāṇakappo”.</p>
<p><a class='ref sc' id='sc19' href='#sc19'>SC 19</a><a class='ref vns' id='vns53' href='#vns53'>SC Verse 53</a><a class='ref vnp' id='vnp53' href='#vnp53'>PTS Verse 53</a><a class='ref ms' id='ms18Sn_56' href='#ms18Sn_56'>Ms 18Sn_56</a>“Nāgova yūthāni vivajjayitvā,<a class='brnum' id='br19' href='#br19'></a><br>
Sañjātakhandho padumī uḷāro;<br>
Yathābhirantaṃ <span class='var' id='note34' title='vihare (bj, pts1)' href='#note34' title='vihare (bj, pts1)'>viharaṃ</span> araññe,<br>
Eko care khaggavisāṇakappo”.</p>
<p><a class='ref sc' id='sc20' href='#sc20'>SC 20</a><a class='ref vns' id='vns54' href='#vns54'>SC Verse 54</a><a class='ref vnp' id='vnp54' href='#vnp54'>PTS Verse 54</a><a class='ref ms' id='ms18Sn_57' href='#ms18Sn_57'>Ms 18Sn_57</a>“Aṭṭhānataṃ saṅgaṇikāratassa,<a class='brnum' id='br20' href='#br20'></a><br>
Yaṃ <span class='var' id='note35' title='phussaye (s1-3)' href='#note35' title='phussaye (s1-3)'>phassaye</span> sāmayikaṃ vimuttiṃ;<br>
Ādiccabandhussa vaco nisamma,<br>
Eko care khaggavisāṇakappo”.</p>
<p><a class='ref sc' id='sc21' href='#sc21'>SC 21</a><a class='ref vns' id='vns55' href='#vns55'>SC Verse 55</a><a class='ref vnp' id='vnp55' href='#vnp55'>PTS Verse 55</a><a class='ref ms' id='ms18Sn_58' href='#ms18Sn_58'>Ms 18Sn_58</a>“Diṭṭhīvisūkāni upātivatto,<a class='brnum' id='br21' href='#br21'></a><br>
Patto niyāmaṃ paṭiladdhamaggo;<br>
Uppannañāṇomhi anaññaneyyo,<br>
Eko care khaggavisāṇakappo”.</p>
<p><a class='ref sc' id='sc22' href='#sc22'>SC 22</a><a class='ref vns' id='vns56' href='#vns56'>SC Verse 56</a><a class='ref vnp' id='vnp56' href='#vnp56'>PTS Verse 56</a><a class='ref ms' id='ms18Sn_59' href='#ms18Sn_59'>Ms 18Sn_59</a>“Nillolupo nikkuho nippipāso,<a class='brnum' id='br22' href='#br22'></a><br>
Nimmakkho niddhantakasāvamoho;<br>
<span class='var' id='note36' title='nirāsāso (mr)' href='#note36' title='nirāsāso (mr)'>Nirāsayo</span> sabbaloke bhavitvā,<br>
Eko care khaggavisāṇakappo”.</p>
<p><a class='ref sc' id='sc23' href='#sc23'>SC 23</a><a class='ref vns' id='vns57' href='#vns57'>SC Verse 57</a><a class='ref vnp' id='vnp57' href='#vnp57'>PTS Verse 57</a><a class='ref ms' id='ms18Sn_60' href='#ms18Sn_60'>Ms 18Sn_60</a>“Pāpaṃ sahāyaṃ parivajjayetha,<a class='brnum' id='br23' href='#br23'></a><br>
Anatthadassiṃ visame niviṭṭhaṃ;<br>
Sayaṃ na seve pasutaṃ pamattaṃ,<br>
Eko care khaggavisāṇakappo”.</p>
<p><a class='ref sc' id='sc24' href='#sc24'>SC 24</a><a class='ref vns' id='vns58' href='#vns58'>SC Verse 58</a><a class='ref vnp' id='vnp58' href='#vnp58'>PTS Verse 58</a><a class='ref pts-vp-pli' id='pts-vp-pli10' href='#pts-vp-pli10'>PTS vp Pali 10</a><a class='ref ms' id='ms18Sn_61' href='#ms18Sn_61'>Ms 18Sn_61</a>“Bahussutaṃ dhammadharaṃ bhajetha,<a class='brnum' id='br24' href='#br24'></a><br>
Mittaṃ uḷāraṃ paṭibhānavantaṃ;<br>
Aññāya atthāni vineyya kaṅkhaṃ,<br>
Eko care khaggavisāṇakappo”.</p>
<p><a class='ref sc' id='sc25' href='#sc25'>SC 25</a><a class='ref vns' id='vns59' href='#vns59'>SC Verse 59</a><a class='ref vnp' id='vnp59' href='#vnp59'>PTS Verse 59</a><a class='ref ms' id='ms18Sn_62' href='#ms18Sn_62'>Ms 18Sn_62</a>“Khiḍḍaṃ ratiṃ kāmasukhañca loke,<a class='brnum' id='br25' href='#br25'></a><br>
Analaṅkaritvā anapekkhamāno;<br>
<span class='var' id='note37' title='vibhūsaṭṭhānā ()' href='#note37' title='vibhūsaṭṭhānā ()'>Vibhūsanaṭṭhānā</span> virato saccavādī,<br>
Eko care khaggavisāṇakappo”.</p>
<p><a class='ref sc' id='sc26' href='#sc26'>SC 26</a><a class='ref vns' id='vns60' href='#vns60'>SC Verse 60</a><a class='ref vnp' id='vnp60' href='#vnp60'>PTS Verse 60</a><a class='ref ms' id='ms18Sn_63' href='#ms18Sn_63'>Ms 18Sn_63</a>“Puttañca dāraṃ pitarañca mātaraṃ,<a class='brnum' id='br26' href='#br26'></a><br>
Dhanāni dhaññāni ca <span class='var' id='note38' title='bandhavāni ca (pts1)' href='#note38' title='bandhavāni ca (pts1)'>bandhavāni</span>;<br>
Hitvāna kāmāni yathodhikāni,<br>
Eko care khaggavisāṇakappo”.</p>
<p><a class='ref sc' id='sc27' href='#sc27'>SC 27</a><a class='ref vns' id='vns61' href='#vns61'>SC Verse 61</a><a class='ref vnp' id='vnp61' href='#vnp61'>PTS Verse 61</a><a class='ref ms' id='ms18Sn_64' href='#ms18Sn_64'>Ms 18Sn_64</a>“Saṅgo eso parittamettha sokhyaṃ,<a class='brnum' id='br27' href='#br27'></a><br>
Appassādo dukkhamettha bhiyyo;<br>
Gaḷo eso iti ñatvā <span class='var' id='note39' title='mutīmā (bj, pts1, c1) | matimā (s1-3) | matimā ()' href='#note39' title='mutīmā (bj, pts1, c1) | matimā (s1-3) | matimā ()'>matīmā</span>,<br>
Eko care khaggavisāṇakappo”.</p>
<p><a class='ref sc' id='sc28' href='#sc28'>SC 28</a><a class='ref vns' id='vns62' href='#vns62'>SC Verse 62</a><a class='ref vnp' id='vnp62' href='#vnp62'>PTS Verse 62</a><a class='ref ms' id='ms18Sn_65' href='#ms18Sn_65'>Ms 18Sn_65</a>“<span class='var' id='note40' title='sandāḷayitvāna (bj) | sandālayitvā (pts1) | padālayitvāna (mr)'>Sandālayitvāna</span> saṃyojanāni,<a class='brnum' id='br28' href='#note40' title='sandāḷayitvāna (bj) | sandālayitvā (pts1) | padālayitvāna (mr)'>Sandālayitvāna</span> saṃyojanāni,<a class='brnum' id='br28'></a><br>
Jālaṃva bhetvā salilambucārī;<br>
Aggīva daḍḍhaṃ anivattamāno,<br>
Eko care khaggavisāṇakappo”.</p>
<p><a class='ref sc' id='sc29' href='#sc29'>SC 29</a><a class='ref vns' id='vns63' href='#vns63'>SC Verse 63</a><a class='ref vnp' id='vnp63' href='#vnp63'>PTS Verse 63</a><a class='ref ms' id='ms18Sn_66' href='#ms18Sn_66'>Ms 18Sn_66</a>“Okkhittacakkhu na ca pādalolo,<a class='brnum' id='br29' href='#br29'></a><br>
Guttindriyo rakkhitamānasāno;<br>
Anavassuto apariḍayhamāno,<br>
Eko care khaggavisāṇakappo”.</p>
<p><a class='ref sc' id='sc30' href='#sc30'>SC 30</a><a class='ref vns' id='vns64' href='#vns64'>SC Verse 64</a><a class='ref vnp' id='vnp64' href='#vnp64'>PTS Verse 64</a><a class='ref pts-vp-pli' id='pts-vp-pli11' href='#pts-vp-pli11'>PTS vp Pali 11</a><a class='ref ms' id='ms18Sn_67' href='#ms18Sn_67'>Ms 18Sn_67</a>“Ohārayitvā gihibyañjanāni,<a class='brnum' id='br30' href='#br30'></a><br>
<span class='var' id='note41' title='sañchinnapatto (s1-3) | saṃchinnapatto (pts1) | pacchinnapatto (mr)'>Sañchannapatto</span> yathā <span class='var' id='note42' title='pārichattako ()' href='#note41' title='sañchinnapatto (s1-3) | saṃchinnapatto (pts1) | pacchinnapatto (mr)'>Sañchannapatto</span> yathā <span class='var' id='note42' title='pārichattako ()'>pārichatto</span>;<br>
Kāsāyavattho abhinikkhamitvā,<br>
Eko care khaggavisāṇakappo”.</p>
<p><a class='ref sc' id='sc31' href='#sc31'>SC 31</a><a class='ref vns' id='vns65' href='#vns65'>SC Verse 65</a><a class='ref vnp' id='vnp65' href='#vnp65'>PTS Verse 65</a><a class='ref ms' id='ms18Sn_68' href='#ms18Sn_68'>Ms 18Sn_68</a>“Rasesu gedhaṃ akaraṃ alolo,<a class='brnum' id='br31' href='#br31'></a><br>
Anaññaposī sapadānacārī;<br>
Kule kule <span class='var' id='note43' title='appaṭibandhacitto (mr)' href='#note43' title='appaṭibandhacitto (mr)'>appaṭibaddhacitto</span>,<br>
Eko care khaggavisāṇakappo”.</p>
<p><a class='ref sc' id='sc32' href='#sc32'>SC 32</a><a class='ref vns' id='vns66' href='#vns66'>SC Verse 66</a><a class='ref vnp' id='vnp66' href='#vnp66'>PTS Verse 66</a><a class='ref ms' id='ms18Sn_69' href='#ms18Sn_69'>Ms 18Sn_69</a>“Pahāya pañcāvaraṇāni cetaso,<a class='brnum' id='br32' href='#br32'></a><br>
Upakkilese byapanujja sabbe;<br>
Anissito <span class='var' id='note44' title='chetvā (bj, s1-3, pts1, mr)'>chetva</span> <span class='var' id='note45' title='snehadosaṃ (bj, mr)' href='#note44' title='chetvā (bj, s1-3, pts1, mr)'>chetva</span> <span class='var' id='note45' title='snehadosaṃ (bj, mr)'>sinehadosaṃ</span>,<br>
Eko care khaggavisāṇakappo”.</p>
<p><a class='ref sc' id='sc33' href='#sc33'>SC 33</a><a class='ref vns' id='vns67' href='#vns67'>SC Verse 67</a><a class='ref vnp' id='vnp67' href='#vnp67'>PTS Verse 67</a><a class='ref ms' id='ms18Sn_70' href='#ms18Sn_70'>Ms 18Sn_70</a>“Vipiṭṭhikatvāna sukhaṃ dukhañca,<a class='brnum' id='br33' href='#br33'></a><br>
Pubbeva ca somanassadomanassaṃ;<br>
Laddhānupekkhaṃ samathaṃ visuddhaṃ,<br>
Eko care khaggavisāṇakappo”.</p>
<p><a class='ref sc' id='sc34' href='#sc34'>SC 34</a><a class='ref vns' id='vns68' href='#vns68'>SC Verse 68</a><a class='ref vnp' id='vnp68' href='#vnp68'>PTS Verse 68</a><a class='ref ms' id='ms18Sn_71' href='#ms18Sn_71'>Ms 18Sn_71</a>“Āraddhaviriyo paramatthapattiyā,<a class='brnum' id='br34' href='#br34'></a><br>
Alīnacitto akusītavutti;<br>
Daḷhanikkamo thāmabalūpapanno,<br>
Eko care khaggavisāṇakappo”.</p>
<p><a class='ref sc' id='sc35' href='#sc35'>SC 35</a><a class='ref vns' id='vns69' href='#vns69'>SC Verse 69</a><a class='ref vnp' id='vnp69' href='#vnp69'>PTS Verse 69</a><a class='ref ms' id='ms18Sn_72' href='#ms18Sn_72'>Ms 18Sn_72</a>“Paṭisallānaṃ jhānamariñcamāno,<a class='brnum' id='br35' href='#br35'></a><br>
Dhammesu niccaṃ anudhammacārī;<br>
Ādīnavaṃ sammasitā bhavesu,<br>
Eko care khaggavisāṇakappo”.</p>
<p><a class='ref sc' id='sc36' href='#sc36'>SC 36</a><a class='ref vns' id='vns70' href='#vns70'>SC Verse 70</a><a class='ref vnp' id='vnp70' href='#vnp70'>PTS Verse 70</a><a class='ref ms' id='ms18Sn_73' href='#ms18Sn_73'>Ms 18Sn_73</a>“Taṇhakkhayaṃ patthayamappamatto,<a class='brnum' id='br36' href='#br36'></a><br>
<span class='var' id='note46' title='anelamūgo (bj, s1-3, pts1, mr)' href='#note46' title='anelamūgo (bj, s1-3, pts1, mr)'>Aneḷamūgo</span> sutavā satīmā;<br>
Saṅkhātadhammo niyato padhānavā,<br>
Eko care khaggavisāṇakappo”.</p>
<p><a class='ref sc' id='sc37' href='#sc37'>SC 37</a><a class='ref vns' id='vns71' href='#vns71'>SC Verse 71</a><a class='ref vnp' id='vnp71' href='#vnp71'>PTS Verse 71</a><a class='ref pts-vp-pli' id='pts-vp-pli12' href='#pts-vp-pli12'>PTS vp Pali 12</a><a class='ref ms' id='ms18Sn_74' href='#ms18Sn_74'>Ms 18Sn_74</a>“Sīhova saddesu asantasanto,<a class='brnum' id='br37' href='#br37'></a><br>
Vātova jālamhi asajjamāno;<br>
Padumaṃva toyena <span class='var' id='note47' title='alimpamāno (si, s1-3, mr)' href='#note47' title='alimpamāno (si, s1-3, mr)'>alippamāno</span>,<br>
Eko care khaggavisāṇakappo”.</p>
<p><a class='ref sc' id='sc38' href='#sc38'>SC 38</a><a class='ref vns' id='vns72' href='#vns72'>SC Verse 72</a><a class='ref vnp' id='vnp72' href='#vnp72'>PTS Verse 72</a><a class='ref ms' id='ms18Sn_75' href='#ms18Sn_75'>Ms 18Sn_75</a>“Sīho yathā dāṭhabalī pasayha,<a class='brnum' id='br38' href='#br38'></a><br>
Rājā migānaṃ abhibhuyya cārī;<br>
Sevetha pantāni senāsanāni,<br>
Eko care khaggavisāṇakappo”.</p>
<p><a class='ref sc' id='sc39' href='#sc39'>SC 39</a><a class='ref vns' id='vns73' href='#vns73'>SC Verse 73</a><a class='ref vnp' id='vnp73' href='#vnp73'>PTS Verse 73</a><a class='ref ms' id='ms18Sn_76' href='#ms18Sn_76'>Ms 18Sn_76</a>“Mettaṃ upekkhaṃ karuṇaṃ vimuttiṃ,<a class='brnum' id='br39' href='#br39'></a><br>
Āsevamāno muditañca kāle;<br>
Sabbena lokena avirujjhamāno,<br>
Eko care khaggavisāṇakappo”.</p>
<p><a class='ref sc' id='sc40' href='#sc40'>SC 40</a><a class='ref vns' id='vns74' href='#vns74'>SC Verse 74</a><a class='ref vnp' id='vnp74' href='#vnp74'>PTS Verse 74</a><a class='ref ms' id='ms18Sn_77' href='#ms18Sn_77'>Ms 18Sn_77</a>“Rāgañca dosañca pahāya mohaṃ,<a class='brnum' id='br40' href='#br40'></a><br>
Sandālayitvāna saṃyojanāni;<br>
Asantasaṃ jīvitasaṅkhayamhi,<br>
Eko care khaggavisāṇakappo”.</p>
<p><a class='ref sc' id='sc41' href='#sc41'>SC 41</a><a class='ref vns' id='vns75' href='#vns75'>SC Verse 75</a><a class='ref vnp' id='vnp75' href='#vnp75'>PTS Verse 75</a><a class='ref ms' id='ms18Sn_78' href='#ms18Sn_78'>Ms 18Sn_78</a>“Bhajanti sevanti ca kāraṇatthā,<a class='brnum' id='br41' href='#br41'></a><br>
Nikkāraṇā dullabhā ajja mittā;<br>
Attaṭṭhapaññā asucī manussā,<br>
Eko care khaggavisāṇakappo”.</p>
</blockquote>
<p class='endsection'>Khaggavisāṇasuttaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Uragavagga</span><span class='hidden'>Khaggavisāṇasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
