<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp5.1' lang='pli'>
<header>
<ul>
<li class='division'>Sutta Nipāta 5.1</li>
</ul>
<h1><span class='var' id='note537' title='vatthukathā (s3)'>Vatthugāthā</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref vns' id='vns983' href='#vns983'>SC Verse 983</a><a class='ref vnp' id='vnp976' href='#vnp976'>PTS Verse 976</a><a class='ref pts-vp-pli' id='pts-vp-pli190' href='#pts-vp-pli190'>PTS vp Pali 190</a><a class='ref ms' id='ms18Sn_1164' href='#ms18Sn_1164'>Ms 18Sn_1164</a>Kosalānaṃ purā rammā,<a class='brnum' id='br1' href='#br1'></a><br>
agamā dakkhiṇāpathaṃ;<br>
Ākiñcaññaṃ patthayāno,<br>
brāhmaṇo mantapāragū.</p>
<p><a class='ref sc' id='sc2' href='#sc2'>SC 2</a><a class='ref vns' id='vns984' href='#vns984'>SC Verse 984</a><a class='ref vnp' id='vnp977' href='#vnp977'>PTS Verse 977</a><a class='ref ms' id='ms18Sn_1165' href='#ms18Sn_1165'>Ms 18Sn_1165</a>So assakassa visaye,<a class='brnum' id='br2' href='#br2'></a><br>
<span class='var' id='note539' title='muḷakassa (s1-3) | mūḷhakassa (mr) | maḷakassa (^cnd1#3 [Vatthugāthā])'>aḷakassa</span> samāsane;<br>
Vasi godhāvarīkūle,<br>
uñchena ca phalena ca.</p>
<p><a class='ref sc' id='sc3' href='#sc3'>SC 3</a><a class='ref vns' id='vns985' href='#vns985'>SC Verse 985</a><a class='ref vnp' id='vnp978' href='#vnp978'>PTS Verse 978</a><a class='ref ms' id='ms18Sn_1166' href='#ms18Sn_1166'>Ms 18Sn_1166</a>Tasseva upanissāya,<a class='brnum' id='br3' href='#br3'></a><br>
gāmo ca vipulo ahu;<br>
Tato jātena āyena,<br>
mahāyaññamakappayi.</p>
<p><a class='ref sc' id='sc4' href='#sc4'>SC 4</a><a class='ref vns' id='vns986' href='#vns986'>SC Verse 986</a><a class='ref vnp' id='vnp979' href='#vnp979'>PTS Verse 979</a><a class='ref ms' id='ms18Sn_1167' href='#ms18Sn_1167'>Ms 18Sn_1167</a>Mahāyaññaṃ yajitvāna,<a class='brnum' id='br4' href='#br4'></a><br>
puna pāvisi assamaṃ;<br>
Tasmiṃ paṭipaviṭṭhamhi,<br>
añño āgañchi brāhmaṇo.</p>
<p><a class='ref sc' id='sc5' href='#sc5'>SC 5</a><a class='ref vns' id='vns987' href='#vns987'>SC Verse 987</a><a class='ref vnp' id='vnp980' href='#vnp980'>PTS Verse 980</a><a class='ref ms' id='ms18Sn_1168' href='#ms18Sn_1168'>Ms 18Sn_1168</a>Ugghaṭṭapādo <span class='var' id='note540' title='tassito (mr)'>tasito</span>,<a class='brnum' id='br5'></a><br>
paṅkadanto rajassiro;<br>
So ca naṃ upasaṅkamma,<br>
satāni pañca yācati.</p>
<p><a class='ref sc' id='sc6' href='#sc6'>SC 6</a><a class='ref vns' id='vns988' href='#vns988'>SC Verse 988</a><a class='ref vnp' id='vnp981' href='#vnp981'>PTS Verse 981</a><a class='ref ms' id='ms18Sn_1169' href='#ms18Sn_1169'>Ms 18Sn_1169</a>Tamenaṃ bāvarī disvā,<a class='brnum' id='br6' href='#br6'></a><br>
āsanena nimantayi;<br>
Sukhañca kusalaṃ pucchi,<br>
idaṃ vacanamabravi.</p>
<p><a class='ref sc' id='sc7' href='#sc7'>SC 7</a><a class='ref vns' id='vns989' href='#vns989'>SC Verse 989</a><a class='ref vnp' id='vnp982' href='#vnp982'>PTS Verse 982</a><a class='ref ms' id='ms18Sn_1170' href='#ms18Sn_1170'>Ms 18Sn_1170</a>“Yaṃ kho mama deyyadhammaṃ,<a class='brnum' id='br7' href='#br7'></a><br>
Sabbaṃ visajjitaṃ mayā;<br>
Anujānāhi me brahme,<br>
Natthi pañcasatāni me”.</p>
<p><a class='ref sc' id='sc8' href='#sc8'>SC 8</a><a class='ref vns' id='vns990' href='#vns990'>SC Verse 990</a><a class='ref vnp' id='vnp983' href='#vnp983'>PTS Verse 983</a><a class='ref pts-vp-pli' id='pts-vp-pli191' href='#pts-vp-pli191'>PTS vp Pali 191</a><a class='ref ms' id='ms18Sn_1171' href='#ms18Sn_1171'>Ms 18Sn_1171</a>“Sace me yācamānassa,<a class='brnum' id='br8' href='#br8'></a><br>
bhavaṃ nānupadassati;<br>
Sattame divase tuyhaṃ,<br>
muddhā phalatu sattadhā”.</p>
<p><a class='ref sc' id='sc9' href='#sc9'>SC 9</a><a class='ref vns' id='vns991' href='#vns991'>SC Verse 991</a><a class='ref vnp' id='vnp984' href='#vnp984'>PTS Verse 984</a><a class='ref ms' id='ms18Sn_1172' href='#ms18Sn_1172'>Ms 18Sn_1172</a>Abhisaṅkharitvā kuhako,<a class='brnum' id='br9' href='#br9'></a><br>
bheravaṃ so akittayi;<br>
Tassa taṃ vacanaṃ sutvā,<br>
bāvarī dukkhito ahu.</p>
<p><a class='ref sc' id='sc10' href='#sc10'>SC 10</a><a class='ref vns' id='vns992' href='#vns992'>SC Verse 992</a><a class='ref vnp' id='vnp985' href='#vnp985'>PTS Verse 985</a><a class='ref ms' id='ms18Sn_1173' href='#ms18Sn_1173'>Ms 18Sn_1173</a>Ussussati anāhāro,<a class='brnum' id='br10' href='#br10'></a><br>
Sokasallasamappito;<br>
Athopi evaṃ cittassa,<br>
Jhāne na ramatī mano.</p>
<p><a class='ref sc' id='sc11' href='#sc11'>SC 11</a><a class='ref vns' id='vns993' href='#vns993'>SC Verse 993</a><a class='ref vnp' id='vnp986' href='#vnp986'>PTS Verse 986</a><a class='ref ms' id='ms18Sn_1174' href='#ms18Sn_1174'>Ms 18Sn_1174</a>Utrastaṃ dukkhitaṃ disvā,<a class='brnum' id='br11' href='#br11'></a><br>
Devatā atthakāminī;<br>
Bāvariṃ upasaṅkamma,<br>
Idaṃ vacanamabravi.</p>
<p><a class='ref sc' id='sc12' href='#sc12'>SC 12</a><a class='ref vns' id='vns994' href='#vns994'>SC Verse 994</a><a class='ref vnp' id='vnp987' href='#vnp987'>PTS Verse 987</a><a class='ref ms' id='ms18Sn_1175' href='#ms18Sn_1175'>Ms 18Sn_1175</a>“Na so muddhaṃ pajānāti,<a class='brnum' id='br12' href='#br12'></a><br>
Kuhako so dhanatthiko;<br>
Muddhani muddhapāte vā,<br>
Ñāṇaṃ tassa na vijjati”.</p>
<p><a class='ref sc' id='sc13' href='#sc13'>SC 13</a><a class='ref vns' id='vns995' href='#vns995'>SC Verse 995</a><a class='ref vnp' id='vnp988' href='#vnp988'>PTS Verse 988</a><a class='ref ms' id='ms18Sn_1176' href='#ms18Sn_1176'>Ms 18Sn_1176</a>“Bhotī carahi jānāsi,<a class='brnum' id='br13' href='#br13'></a><br>
Taṃ me akkhāhi pucchitā;<br>
Muddhaṃ muddhādhipātañca,<br>
Taṃ suṇoma vaco tava”.</p>
<p><a class='ref sc' id='sc14' href='#sc14'>SC 14</a><a class='ref vns' id='vns996' href='#vns996'>SC Verse 996</a><a class='ref vnp' id='vnp989' href='#vnp989'>PTS Verse 989</a><a class='ref ms' id='ms18Sn_1177' href='#ms18Sn_1177'>Ms 18Sn_1177</a>“Ahampetaṃ na jānāmi,<a class='brnum' id='br14' href='#br14'></a><br>
Ñāṇamettha na vijjati;<br>
Muddhani muddhādhipāte ca,<br>
<span class='var' id='note541' title='jinānaṃ hettha (bj) | jinānaṃ heta (si) | jinānaṃ heta (s1-3, pts1)'>Jinānaṃ hettha</span> dassanaṃ”.</p>
<p><a class='ref sc' id='sc15' href='#sc15'>SC 15</a><a class='ref vns' id='vns997' href='#vns997'>SC Verse 997</a><a class='ref vnp' id='vnp990' href='#vnp990'>PTS Verse 990</a><a class='ref ms' id='ms18Sn_1178' href='#ms18Sn_1178'>Ms 18Sn_1178</a>“Atha ko carahi jānāti,<a class='brnum' id='br15' href='#br15'></a><br>
Asmiṃ <span class='var' id='note542' title='puthuvi maṇḍale (bj) | puthavimaṇḍale (bj, pts1) | paṭhavimaṇḍale (s1-3)'>pathavimaṇḍale</span>;<br>
Muddhaṃ muddhādhipātañca,<br>
Taṃ me akkhāhi devate”.</p>
<p><a class='ref sc' id='sc16' href='#sc16'>SC 16</a><a class='ref vns' id='vns998' href='#vns998'>SC Verse 998</a><a class='ref vnp' id='vnp991' href='#vnp991'>PTS Verse 991</a><a class='ref pts-vp-pli' id='pts-vp-pli192' href='#pts-vp-pli192'>PTS vp Pali 192</a><a class='ref ms' id='ms18Sn_1179' href='#ms18Sn_1179'>Ms 18Sn_1179</a>“Purā kapilavatthumhā,<a class='brnum' id='br16' href='#br16'></a><br>
Nikkhanto lokanāyako;<br>
Apacco okkākarājassa,<br>
Sakyaputto pabhaṅkaro.</p>
<p><a class='ref sc' id='sc17' href='#sc17'>SC 17</a><a class='ref vns' id='vns999' href='#vns999'>SC Verse 999</a><a class='ref vnp' id='vnp992' href='#vnp992'>PTS Verse 992</a><a class='ref ms' id='ms18Sn_1180' href='#ms18Sn_1180'>Ms 18Sn_1180</a>So hi brāhmaṇa sambuddho,<a class='brnum' id='br17' href='#br17'></a><br>
Sabbadhammāna pāragū;<br>
Sabbābhiññābalappatto,<br>
Sabbadhammesu cakkhumā;<br>
Sabbakammakkhayaṃ patto,<br>
Vimutto upadhikkhaye.</p>
<p><a class='ref sc' id='sc18' href='#sc18'>SC 18</a><a class='ref vns' id='vns1000' href='#vns1000'>SC Verse 1000</a><a class='ref vnp' id='vnp993' href='#vnp993'>PTS Verse 993</a><a class='ref ms' id='ms18Sn_1181' href='#ms18Sn_1181'>Ms 18Sn_1181</a>Buddho so bhagavā loke,<a class='brnum' id='br18' href='#br18'></a><br>
Dhammaṃ deseti cakkhumā;<br>
Taṃ tvaṃ gantvāna pucchassu,<br>
So te taṃ byākarissati”.</p>
<p><a class='ref sc' id='sc19' href='#sc19'>SC 19</a><a class='ref vns' id='vns1001' href='#vns1001'>SC Verse 1001</a><a class='ref vnp' id='vnp994' href='#vnp994'>PTS Verse 994</a><a class='ref ms' id='ms18Sn_1182' href='#ms18Sn_1182'>Ms 18Sn_1182</a>Sambuddhoti vaco sutvā,<a class='brnum' id='br19' href='#br19'></a><br>
Udaggo bāvarī ahu;<br>
Sokassa tanuko āsi,<br>
Pītiñca vipulaṃ labhi.</p>
<p><a class='ref sc' id='sc20' href='#sc20'>SC 20</a><a class='ref vns' id='vns1002' href='#vns1002'>SC Verse 1002</a><a class='ref vnp' id='vnp995' href='#vnp995'>PTS Verse 995</a><a class='ref ms' id='ms18Sn_1183' href='#ms18Sn_1183'>Ms 18Sn_1183</a>So bāvarī attamano udaggo,<a class='brnum' id='br20' href='#br20'></a><br>
Taṃ devataṃ pucchati vedajāto;<br>
“Katamamhi gāme nigamamhi vā pana,<br>
Katamamhi vā janapade lokanātho;<br>
Yattha <span class='var' id='note543' title='gantvā namassemu (bj, s1-3, pts1)'>gantvāna passemu</span>,<br>
Sambuddhaṃ <span class='var' id='note544' title='dipaduttamaṃ (bj, s1-3, pts1)'>dvipaduttamaṃ</span>”.</p>
<p><a class='ref sc' id='sc21' href='#sc21'>SC 21</a><a class='ref vns' id='vns1003' href='#vns1003'>SC Verse 1003</a><a class='ref vnp' id='vnp996' href='#vnp996'>PTS Verse 996</a><a class='ref ms' id='ms18Sn_1184' href='#ms18Sn_1184'>Ms 18Sn_1184</a>“Sāvatthiyaṃ kosalamandire jino,<a class='brnum' id='br21' href='#br21'></a><br>
Pahūtapañño varabhūrimedhaso;<br>
So sakyaputto vidhuro anāsavo,<br>
Muddhādhipātassa vidū narāsabho”.</p>
<p><a class='ref sc' id='sc22' href='#sc22'>SC 22</a><a class='ref vns' id='vns1004' href='#vns1004'>SC Verse 1004</a><a class='ref vnp' id='vnp997' href='#vnp997'>PTS Verse 997</a><a class='ref ms' id='ms18Sn_1185' href='#ms18Sn_1185'>Ms 18Sn_1185</a>Tato āmantayī sisse,<a class='brnum' id='br22' href='#br22'></a><br>
Brāhmaṇe mantapārage;<br>
“Etha māṇavā akkhissaṃ,<br>
Suṇātha vacanaṃ mama.</p>
<p><a class='ref sc' id='sc23' href='#sc23'>SC 23</a><a class='ref vns' id='vns1005' href='#vns1005'>SC Verse 1005</a><a class='ref vnp' id='vnp998' href='#vnp998'>PTS Verse 998</a><a class='ref pts-vp-pli' id='pts-vp-pli193' href='#pts-vp-pli193'>PTS vp Pali 193</a><a class='ref ms' id='ms18Sn_1186' href='#ms18Sn_1186'>Ms 18Sn_1186</a>Yasseso dullabho loke,<a class='brnum' id='br23' href='#br23'></a><br>
Pātubhāvo abhiṇhaso;<br>
Svājja lokamhi uppanno,<br>
Sambuddho iti vissuto;<br>
Khippaṃ gantvāna sāvatthiṃ,<br>
Passavho dvipaduttamaṃ”.</p>
<p><a class='ref sc' id='sc24' href='#sc24'>SC 24</a><a class='ref vns' id='vns1006' href='#vns1006'>SC Verse 1006</a><a class='ref vnp' id='vnp999' href='#vnp999'>PTS Verse 999</a><a class='ref ms' id='ms18Sn_1187' href='#ms18Sn_1187'>Ms 18Sn_1187</a>“Kathaṃ carahi jānemu,<a class='brnum' id='br24' href='#br24'></a><br>
Disvā buddhoti brāhmaṇa;<br>
Ajānataṃ no pabrūhi,<br>
Yathā jānemu taṃ mayaṃ”.</p>
<p><a class='ref sc' id='sc25' href='#sc25'>SC 25</a><a class='ref vns' id='vns1007' href='#vns1007'>SC Verse 1007</a><a class='ref vnp' id='vnp1000' href='#vnp1000'>PTS Verse 1000</a><a class='ref ms' id='ms18Sn_1188' href='#ms18Sn_1188'>Ms 18Sn_1188</a>“Āgatāni hi mantesu,<a class='brnum' id='br25' href='#br25'></a><br>
Mahāpurisalakkhaṇā;<br>
<span class='var' id='note545' title='dvattiṃsā ca (si, s1-3, pts1) | dvattiṃsa tāni (?)'>Dvattiṃsāni ca</span> byākkhātā,<br>
Samattā anupubbaso.</p>
<p><a class='ref sc' id='sc26' href='#sc26'>SC 26</a><a class='ref vns' id='vns1008' href='#vns1008'>SC Verse 1008</a><a class='ref vnp' id='vnp1001' href='#vnp1001'>PTS Verse 1001</a><a class='ref ms' id='ms18Sn_1189' href='#ms18Sn_1189'>Ms 18Sn_1189</a>Yassete honti gattesu,<a class='brnum' id='br26' href='#br26'></a><br>
Mahāpurisalakkhaṇā;<br>
Dveyeva tassa gatiyo,<br>
Tatiyā hi na vijjati.</p>
<p><a class='ref sc' id='sc27' href='#sc27'>SC 27</a><a class='ref vns' id='vns1009' href='#vns1009'>SC Verse 1009</a><a class='ref vnp' id='vnp1002' href='#vnp1002'>PTS Verse 1002</a><a class='ref ms' id='ms18Sn_1190' href='#ms18Sn_1190'>Ms 18Sn_1190</a>Sace agāraṃ <span class='var' id='note546' title='ajjhāvasati (bj, pts1, mr)'>āvasati</span>,<a class='brnum' id='br27'></a><br>
Vijeyya pathaviṃ imaṃ;<br>
Adaṇḍena asatthena,<br>
Dhammena manusāsati.</p>
<p><a class='ref sc' id='sc28' href='#sc28'>SC 28</a><a class='ref vns' id='vns1010' href='#vns1010'>SC Verse 1010</a><a class='ref vnp' id='vnp1003' href='#vnp1003'>PTS Verse 1003</a><a class='ref ms' id='ms18Sn_1191' href='#ms18Sn_1191'>Ms 18Sn_1191</a>Sace ca so pabbajati,<a class='brnum' id='br28' href='#br28'></a><br>
Agārā anagāriyaṃ;<br>
<span class='var' id='note547' title='vivattacchaddo (bj, pts1) | vivaṭacchado (s1-3)'>Vivaṭṭacchado</span> sambuddho,<br>
Arahā bhavati anuttaro.</p>
<p><a class='ref sc' id='sc29' href='#sc29'>SC 29</a><a class='ref vns' id='vns1011' href='#vns1011'>SC Verse 1011</a><a class='ref vnp' id='vnp1004' href='#vnp1004'>PTS Verse 1004</a><a class='ref ms' id='ms18Sn_1192' href='#ms18Sn_1192'>Ms 18Sn_1192</a>Jātiṃ gottañca lakkhaṇaṃ,<a class='brnum' id='br29' href='#br29'></a><br>
Mante sisse punāpare;<br>
Muddhaṃ muddhādhipātañca,<br>
Manasāyeva pucchatha.</p>
<p><a class='ref sc' id='sc30' href='#sc30'>SC 30</a><a class='ref vns' id='vns1012' href='#vns1012'>SC Verse 1012</a><a class='ref vnp' id='vnp1005' href='#vnp1005'>PTS Verse 1005</a><a class='ref ms' id='ms18Sn_1193' href='#ms18Sn_1193'>Ms 18Sn_1193</a>Anāvaraṇadassāvī,<a class='brnum' id='br30' href='#br30'></a><br>
Yadi buddho bhavissati;<br>
Manasā pucchite pañhe,<br>
Vācāya vissajessati”.</p>
<p><a class='ref sc' id='sc31' href='#sc31'>SC 31</a><a class='ref vns' id='vns1013' href='#vns1013'>SC Verse 1013</a><a class='ref vnp' id='vnp1006' href='#vnp1006'>PTS Verse 1006</a><a class='ref ms' id='ms18Sn_1194' href='#ms18Sn_1194'>Ms 18Sn_1194</a>Bāvarissa vaco sutvā,<a class='brnum' id='br31' href='#br31'></a><br>
Sissā soḷasa brāhmaṇā;<br>
Ajito tissametteyyo,<br>
Puṇṇako atha mettagū.</p>
<p><a class='ref sc' id='sc32' href='#sc32'>SC 32</a><a class='ref vns' id='vns1014' href='#vns1014'>SC Verse 1014</a><a class='ref vnp' id='vnp1007' href='#vnp1007'>PTS Verse 1007</a><a class='ref pts-vp-pli' id='pts-vp-pli194' href='#pts-vp-pli194'>PTS vp Pali 194</a><a class='ref ms' id='ms18Sn_1195' href='#ms18Sn_1195'>Ms 18Sn_1195</a>Dhotako upasīvo ca,<a class='brnum' id='br32' href='#br32'></a><br>
Nando ca atha hemako;<br>
Todeyya-kappā dubhayo,<br>
Jatukaṇṇī ca paṇḍito.</p>
<p><a class='ref sc' id='sc33' href='#sc33'>SC 33</a><a class='ref vns' id='vns1015' href='#vns1015'>SC Verse 1015</a><a class='ref vnp' id='vnp1008' href='#vnp1008'>PTS Verse 1008</a><a class='ref ms' id='ms18Sn_1196' href='#ms18Sn_1196'>Ms 18Sn_1196</a>Bhadrāvudho udayo ca,<a class='brnum' id='br33' href='#br33'></a><br>
Posālo cāpi brāhmaṇo;<br>
Mogharājā ca medhāvī,<br>
Piṅgiyo ca mahāisi.</p>
<p><a class='ref sc' id='sc34' href='#sc34'>SC 34</a><a class='ref vns' id='vns1016' href='#vns1016'>SC Verse 1016</a><a class='ref vnp' id='vnp1009' href='#vnp1009'>PTS Verse 1009</a><a class='ref ms' id='ms18Sn_1197' href='#ms18Sn_1197'>Ms 18Sn_1197</a>Paccekagaṇino sabbe,<a class='brnum' id='br34' href='#br34'></a><br>
Sabbalokassa vissutā;<br>
Jhāyī jhānaratā dhīrā,<br>
Pubbavāsanavāsitā.</p>
<p><a class='ref sc' id='sc35' href='#sc35'>SC 35</a><a class='ref vns' id='vns1017' href='#vns1017'>SC Verse 1017</a><a class='ref vnp' id='vnp1010' href='#vnp1010'>PTS Verse 1010</a><a class='ref ms' id='ms18Sn_1198' href='#ms18Sn_1198'>Ms 18Sn_1198</a>Bāvariṃ abhivādetvā,<a class='brnum' id='br35' href='#br35'></a><br>
Katvā ca naṃ padakkhiṇaṃ;<br>
Jaṭājinadharā sabbe,<br>
Pakkāmuṃ uttarāmukhā.</p>
<p><a class='ref sc' id='sc36' href='#sc36'>SC 36</a><a class='ref vns' id='vns1018' href='#vns1018'>SC Verse 1018</a><a class='ref vnp' id='vnp1011' href='#vnp1011'>PTS Verse 1011</a><a class='ref ms' id='ms18Sn_1199' href='#ms18Sn_1199'>Ms 18Sn_1199</a>Aḷakassa patiṭṭhānaṃ,<a class='brnum' id='br36' href='#br36'></a><br>
<span class='var' id='note548' title='purimaṃ māhissatiṃ (bj, pts1) | puraṃ māhissatiṃ (s1-3)'>Purimāhissatiṃ</span> tadā;<br>
Ujjeniñcāpi gonaddhaṃ,<br>
Vedisaṃ vanasavhayaṃ.</p>
<p><a class='ref sc' id='sc37' href='#sc37'>SC 37</a><a class='ref vns' id='vns1019' href='#vns1019'>SC Verse 1019</a><a class='ref vnp' id='vnp1012' href='#vnp1012'>PTS Verse 1012</a><a class='ref ms' id='ms18Sn_1200' href='#ms18Sn_1200'>Ms 18Sn_1200</a>Kosambiñcāpi sāketaṃ,<a class='brnum' id='br37' href='#br37'></a><br>
Sāvatthiñca puruttamaṃ;<br>
Setabyaṃ kapilavatthuṃ,<br>
Kusinārañca mandiraṃ.</p>
<p><a class='ref sc' id='sc38' href='#sc38'>SC 38</a><a class='ref vns' id='vns1020' href='#vns1020'>SC Verse 1020</a><a class='ref vnp' id='vnp1013' href='#vnp1013'>PTS Verse 1013</a><a class='ref ms' id='ms18Sn_1201' href='#ms18Sn_1201'>Ms 18Sn_1201</a>Pāvañca bhoganagaraṃ,<a class='brnum' id='br38' href='#br38'></a><br>
Vesāliṃ māgadhaṃ puraṃ;<br>
Pāsāṇakaṃ cetiyañca,<br>
Ramaṇīyaṃ manoramaṃ.</p>
<p><a class='ref sc' id='sc39' href='#sc39'>SC 39</a><a class='ref vns' id='vns1021' href='#vns1021'>SC Verse 1021</a><a class='ref vnp' id='vnp1014' href='#vnp1014'>PTS Verse 1014</a><a class='ref pts-vp-pli' id='pts-vp-pli195' href='#pts-vp-pli195'>PTS vp Pali 195</a><a class='ref ms' id='ms18Sn_1202' href='#ms18Sn_1202'>Ms 18Sn_1202</a>Tasitovudakaṃ sītaṃ,<a class='brnum' id='br39' href='#br39'></a><br>
Mahālābhaṃva vāṇijo;<br>
Chāyaṃ ghammābhitattova,<br>
Turitā pabbatamāruhuṃ.</p>
<p><a class='ref sc' id='sc40' href='#sc40'>SC 40</a><a class='ref vns' id='vns1022' href='#vns1022'>SC Verse 1022</a><a class='ref vnp' id='vnp1015' href='#vnp1015'>PTS Verse 1015</a><a class='ref ms' id='ms18Sn_1203' href='#ms18Sn_1203'>Ms 18Sn_1203</a>Bhagavā tamhi samaye,<a class='brnum' id='br40' href='#br40'></a><br>
Bhikkhusaṅghapurakkhato;<br>
Bhikkhūnaṃ dhammaṃ deseti,<br>
Sīhova nadatī vane.</p>
<p><a class='ref sc' id='sc41' href='#sc41'>SC 41</a><a class='ref vns' id='vns1023' href='#vns1023'>SC Verse 1023</a><a class='ref vnp' id='vnp1016' href='#vnp1016'>PTS Verse 1016</a><a class='ref ms' id='ms18Sn_1204' href='#ms18Sn_1204'>Ms 18Sn_1204</a>Ajito addasa buddhaṃ,<a class='brnum' id='br41' href='#br41'></a><br>
<span class='var' id='note549' title='vītaraṃsiṃva (si, s1-3) | vītaraṃsiva (pts1) | sataraṃsīva (mr) | pītaraṃsiṃva (^cnd1#42 [Vatthugāthā])'>Sataraṃsiṃva</span> bhāṇumaṃ;<br>
Candaṃ yathā pannarase,<br>
Pāripūriṃ upāgataṃ.</p>
<p><a class='ref sc' id='sc42' href='#sc42'>SC 42</a><a class='ref vns' id='vns1024' href='#vns1024'>SC Verse 1024</a><a class='ref vnp' id='vnp1017' href='#vnp1017'>PTS Verse 1017</a><a class='ref ms' id='ms18Sn_1205' href='#ms18Sn_1205'>Ms 18Sn_1205</a>Athassa gatte disvāna,<a class='brnum' id='br42' href='#br42'></a><br>
Paripūrañca byañjanaṃ;<br>
Ekamantaṃ ṭhito haṭṭho,<br>
Manopañhe apucchatha.</p>
<p><a class='ref sc' id='sc43' href='#sc43'>SC 43</a><a class='ref vns' id='vns1025' href='#vns1025'>SC Verse 1025</a><a class='ref vnp' id='vnp1018' href='#vnp1018'>PTS Verse 1018</a><a class='ref ms' id='ms18Sn_1206' href='#ms18Sn_1206'>Ms 18Sn_1206</a>“Ādissa <span class='var' id='note550' title='jappanaṃ (mr)'>jammanaṃ</span> brūhi,<a class='brnum' id='br43'></a><br>
Gottaṃ brūhi salakkhaṇaṃ;<br>
Mantesu pāramiṃ brūhi,<br>
Kati vāceti brāhmaṇo”.</p>
<p><a class='ref sc' id='sc44' href='#sc44'>SC 44</a><a class='ref vns' id='vns1026' href='#vns1026'>SC Verse 1026</a><a class='ref vnp' id='vnp1019' href='#vnp1019'>PTS Verse 1019</a><a class='ref ms' id='ms18Sn_1207' href='#ms18Sn_1207'>Ms 18Sn_1207</a>“Vīsaṃ vassasataṃ āyu,<a class='brnum' id='br44' href='#br44'></a><br>
So ca gottena bāvarī;<br>
Tīṇissa lakkhaṇā gatte,<br>
Tiṇṇaṃ vedāna pāragū.</p>
<p><a class='ref sc' id='sc45' href='#sc45'>SC 45</a><a class='ref vns' id='vns1027' href='#vns1027'>SC Verse 1027</a><a class='ref vnp' id='vnp1020' href='#vnp1020'>PTS Verse 1020</a><a class='ref ms' id='ms18Sn_1208' href='#ms18Sn_1208'>Ms 18Sn_1208</a>Lakkhaṇe itihāse ca,<a class='brnum' id='br45' href='#br45'></a><br>
Sanighaṇḍusakeṭubhe;<br>
Pañcasatāni vāceti,<br>
Sadhamme pāramiṃ gato”.</p>
<p><a class='ref sc' id='sc46' href='#sc46'>SC 46</a><a class='ref vns' id='vns1028' href='#vns1028'>SC Verse 1028</a><a class='ref vnp' id='vnp1021' href='#vnp1021'>PTS Verse 1021</a><a class='ref pts-vp-pli' id='pts-vp-pli196' href='#pts-vp-pli196'>PTS vp Pali 196</a><a class='ref ms' id='ms18Sn_1209' href='#ms18Sn_1209'>Ms 18Sn_1209</a>“Lakkhaṇānaṃ pavicayaṃ,<a class='brnum' id='br46' href='#br46'></a><br>
Bāvarissa naruttama;<br>
<span class='var' id='note551' title='taṇhacchida (bahūsu)'>Kaṅkhacchida</span> pakāsehi,<br>
Mā no kaṅkhāyitaṃ ahu”.</p>
<p><a class='ref sc' id='sc47' href='#sc47'>SC 47</a><a class='ref vns' id='vns1029' href='#vns1029'>SC Verse 1029</a><a class='ref vnp' id='vnp1022' href='#vnp1022'>PTS Verse 1022</a><a class='ref ms' id='ms18Sn_1210' href='#ms18Sn_1210'>Ms 18Sn_1210</a>“Mukhaṃ jivhāya chādeti,<a class='brnum' id='br47' href='#br47'></a><br>
Uṇṇassa bhamukantare;<br>
Kosohitaṃ vatthaguyhaṃ,<br>
Evaṃ jānāhi māṇava”.</p>
<p><a class='ref sc' id='sc48' href='#sc48'>SC 48</a><a class='ref vns' id='vns1030' href='#vns1030'>SC Verse 1030</a><a class='ref vnp' id='vnp1023' href='#vnp1023'>PTS Verse 1023</a><a class='ref ms' id='ms18Sn_1211' href='#ms18Sn_1211'>Ms 18Sn_1211</a>Pucchañhi kiñci asuṇanto,<a class='brnum' id='br48' href='#br48'></a><br>
Sutvā pañhe viyākate;<br>
Vicinteti jano sabbo,<br>
Vedajāto katañjalī.</p>
<p><a class='ref sc' id='sc49' href='#sc49'>SC 49</a><a class='ref vns' id='vns1031' href='#vns1031'>SC Verse 1031</a><a class='ref vnp' id='vnp1024' href='#vnp1024'>PTS Verse 1024</a><a class='ref ms' id='ms18Sn_1212' href='#ms18Sn_1212'>Ms 18Sn_1212</a>“Ko nu devo vā brahmā vā,<a class='brnum' id='br49' href='#br49'></a><br>
Indo vāpi sujampati;<br>
Manasā pucchite pañhe,<br>
Kametaṃ paṭibhāsati”.</p>
<p><a class='ref sc' id='sc50' href='#sc50'>SC 50</a><a class='ref vns' id='vns1032' href='#vns1032'>SC Verse 1032</a><a class='ref vnp' id='vnp1025' href='#vnp1025'>PTS Verse 1025</a><a class='ref ms' id='ms18Sn_1213' href='#ms18Sn_1213'>Ms 18Sn_1213</a>“Muddhaṃ muddhādhipātañca,<a class='brnum' id='br50' href='#br50'></a><br>
Bāvarī paripucchati;<br>
Taṃ byākarohi bhagavā,<br>
Kaṅkhaṃ vinaya no ise”.</p>
<p><a class='ref sc' id='sc51' href='#sc51'>SC 51</a><a class='ref vns' id='vns1033' href='#vns1033'>SC Verse 1033</a><a class='ref vnp' id='vnp1026' href='#vnp1026'>PTS Verse 1026</a><a class='ref ms' id='ms18Sn_1214' href='#ms18Sn_1214'>Ms 18Sn_1214</a>“Avijjā muddhāti jānāhi,<a class='brnum' id='br51' href='#br51'></a><br>
Vijjā muddhādhipātinī;<br>
Saddhāsatisamādhīhi,<br>
Chandaviriyena saṃyutā”.</p>
<p><a class='ref sc' id='sc52' href='#sc52'>SC 52</a><a class='ref vns' id='vns1034' href='#vns1034'>SC Verse 1034</a><a class='ref vnp' id='vnp1027' href='#vnp1027'>PTS Verse 1027</a><a class='ref ms' id='ms18Sn_1215' href='#ms18Sn_1215'>Ms 18Sn_1215</a>Tato vedena mahatā,<a class='brnum' id='br52' href='#br52'></a><br>
Santhambhitvāna māṇavo;<br>
Ekaṃsaṃ ajinaṃ katvā,<br>
Pādesu sirasā pati.</p>
<p><a class='ref sc' id='sc53' href='#sc53'>SC 53</a><a class='ref vns' id='vns1035' href='#vns1035'>SC Verse 1035</a><a class='ref vnp' id='vnp1028' href='#vnp1028'>PTS Verse 1028</a><a class='ref ms' id='ms18Sn_1216' href='#ms18Sn_1216'>Ms 18Sn_1216</a>“Bāvarī brāhmaṇo bhoto,<a class='brnum' id='br53' href='#br53'></a><br>
Saha sissehi mārisa;<br>
Udaggacitto sumano,<br>
Pāde vandati cakkhuma”.</p>
<p><a class='ref sc' id='sc54' href='#sc54'>SC 54</a><a class='ref vns' id='vns1036' href='#vns1036'>SC Verse 1036</a><a class='ref vnp' id='vnp1029' href='#vnp1029'>PTS Verse 1029</a><a class='ref pts-vp-pli' id='pts-vp-pli197' href='#pts-vp-pli197'>PTS vp Pali 197</a><a class='ref ms' id='ms18Sn_1217' href='#ms18Sn_1217'>Ms 18Sn_1217</a>“Sukhito bāvarī hotu,<a class='brnum' id='br54' href='#br54'></a><br>
Saha sissehi brāhmaṇo;<br>
Tvañcāpi sukhito hohi,<br>
Ciraṃ jīvāhi māṇava.</p>
<p><a class='ref sc' id='sc55' href='#sc55'>SC 55</a><a class='ref vns' id='vns1037' href='#vns1037'>SC Verse 1037</a><a class='ref vnp' id='vnp1030' href='#vnp1030'>PTS Verse 1030</a><a class='ref ms' id='ms18Sn_1218' href='#ms18Sn_1218'>Ms 18Sn_1218</a>Bāvarissa ca tuyhaṃ vā,<a class='brnum' id='br55' href='#br55'></a><br>
Sabbesaṃ sabbasaṃsayaṃ;<br>
Katāvakāsā pucchavho,<br>
Yaṃ kiñci manasicchatha”.</p>
<p><a class='ref sc' id='sc56' href='#sc56'>SC 56</a><a class='ref vns' id='vns1038' href='#vns1038'>SC Verse 1038</a><a class='ref vnp' id='vnp1031' href='#vnp1031'>PTS Verse 1031</a><a class='ref ms' id='ms18Sn_1219' href='#ms18Sn_1219'>Ms 18Sn_1219</a>Sambuddhena katokāso,<a class='brnum' id='br56' href='#br56'></a><br>
Nisīditvāna pañjalī;<br>
Ajito paṭhamaṃ pañhaṃ,<br>
Tattha pucchi tathāgataṃ.</p>
</blockquote>
<p class='endsection'>Vatthugāthā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Pārāyanavagga</span><span class='hidden'>Vatthugāthā</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
