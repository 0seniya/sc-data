<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp3.10' lang='pli'>
<header>
<ul>
<li class='division'><span class='var' id='note352' title='kokāliyasutta (pts1)' href='#note352' title='kokāliyasutta (pts1)'>Sutta Nipāta&#160;3.10</span></li>
</ul>
<h1>Kokālikasutta</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli124' href='#pts-vp-pli124'>PTS vp Pali 124</a><a class='ref ms' id='ms18Sn_786' href='#ms18Sn_786'>Ms 18Sn_786</a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho kokāliko bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho kokāliko bhikkhu bhagavantaṃ etadavoca: “pāpicchā, bhante, sāriputtamoggallānā, pāpikānaṃ icchānaṃ vasaṃ gatā”ti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms18Sn_787' href='#ms18Sn_787'>Ms 18Sn_787</a>Evaṃ vutte, bhagavā kokālikaṃ bhikkhuṃ etadavoca: “mā hevaṃ, kokālika, mā hevaṃ, kokālika. Pasādehi, kokālika, sāriputtamoggallānesu cittaṃ. Pesalā sāriputtamoggallānā”ti.</p>
<p><a class='ref sc' id='sc3' href='#sc3'>SC 3</a><a class='ref ms' id='ms18Sn_788' href='#ms18Sn_788'>Ms 18Sn_788</a>Dutiyampi kho … pe … tatiyampi kho kokāliko bhikkhu bhagavantaṃ etadavoca: “kiñcāpi me, bhante, bhagavā saddhāyiko paccayiko, atha kho pāpicchāva sāriputtamoggallānā, pāpikānaṃ icchānaṃ vasaṃ gatā”ti. Tatiyampi kho bhagavā kokālikaṃ bhikkhuṃ etadavoca: “mā hevaṃ, kokālika, mā hevaṃ, kokālika. Pasādehi, kokālika, sāriputtamoggallānesu cittaṃ. Pesalā sāriputtamoggallānā”ti.</p>
<p><a class='ref sc' id='sc4' href='#sc4'>SC 4</a><a class='ref pts-vp-pli' id='pts-vp-pli125' href='#pts-vp-pli125'>PTS vp Pali 125</a><a class='ref ms' id='ms18Sn_789' href='#ms18Sn_789'>Ms 18Sn_789</a>Atha kho kokāliko bhikkhu uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Acirappakkantassa ca kokālikassa bhikkhuno sāsapamattīhi piḷakāhi sabbo kāyo <span class='var' id='note354' title='phuṭṭho (si, s1-3)' href='#note354' title='phuṭṭho (si, s1-3)'>phuṭo</span> ahosi; sāsapamattiyo hutvā muggamattiyo ahesuṃ; muggamattiyo hutvā kaḷāyamattiyo ahesuṃ; kaḷāyamattiyo hutvā kolaṭṭhimattiyo ahesuṃ; kolaṭṭhimattiyo hutvā kolamattiyo ahesuṃ; kolamattiyo hutvā āmalakamattiyo ahesuṃ; āmalakamattiyo hutvā beḷuvasalāṭukamattiyo ahesuṃ; beḷuvasalāṭukamattiyo hutvā billamattiyo ahesuṃ; billamattiyo hutvā pabhijjiṃsu; pubbañca lohitañca pagghariṃsu. Atha kho kokāliko bhikkhu tenevābādhena kālamakāsi. Kālaṅkato ca kokāliko bhikkhu padumaṃ nirayaṃ upapajji sāriputtamoggallānesu cittaṃ āghātetvā.</p>
<p><a class='ref sc' id='sc5' href='#sc5'>SC 5</a><a class='ref ms' id='ms18Sn_790' href='#ms18Sn_790'>Ms 18Sn_790</a>Atha kho brahmā sahampati abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sahampati bhagavantaṃ etadavoca: “kokāliko, bhante, bhikkhu kālaṅkato; kālaṅkato ca, bhante, kokāliko bhikkhu padumaṃ nirayaṃ upapanno sāriputtamoggallānesu cittaṃ āghātetvā”ti. Idamavoca brahmā sahampati; idaṃ vatvā bhagavantaṃ abhivādetvā padakkhiṇaṃ katvā tatthevantaradhāyi.</p>
<p><a class='ref sc' id='sc6' href='#sc6'>SC 6</a><a class='ref ms' id='ms18Sn_791' href='#ms18Sn_791'>Ms 18Sn_791</a>Atha kho bhagavā tassā rattiyā accayena bhikkhū āmantesi: “imaṃ, bhikkhave, rattiṃ brahmā sahampati abhikkantāya rattiyā … pe … idamavoca, bhikkhave, brahmā sahampati, idaṃ vatvā maṃ padakkhiṇaṃ katvā tatthevantaradhāyī”ti.</p>
<p><a class='ref sc' id='sc7' href='#sc7'>SC 7</a><a class='ref pts-vp-pli' id='pts-vp-pli126' href='#pts-vp-pli126'>PTS vp Pali 126</a><a class='ref ms' id='ms18Sn_792' href='#ms18Sn_792'>Ms 18Sn_792</a>Evaṃ vutte, aññataro bhikkhu bhagavantaṃ etadavoca: “kīvadīghaṃ nu kho, bhante, padume niraye āyuppamāṇan”ti? “Dīghaṃ kho, bhikkhu, padume niraye āyuppamāṇaṃ; taṃ na sukaraṃ saṅkhātuṃ ettakāni vassāni iti vā ettakāni vassasatāni iti vā ettakāni vassasahassāni iti vā ettakāni vassasatasahassāni iti vā”ti. “Sakkā pana, bhante, <span class='var' id='note355' title='upamaṃ (bj, s1-3, mr)' href='#note355' title='upamaṃ (bj, s1-3, mr)'>upamā</span> kātun”ti? “Sakkā, bhikkhū”ti bhagavā avoca:</p>
<p><a class='ref sc' id='sc8' href='#sc8'>SC 8</a><a class='ref ms' id='ms18Sn_793' href='#ms18Sn_793'>Ms 18Sn_793</a>“Seyyathāpi, bhikkhu, vīsatikhāriko kosalako tilavāho; tato puriso vassasatassa vassasatassa accayena ekamekaṃ tilaṃ uddhareyya. Khippataraṃ kho so bhikkhu vīsatikhāriko kosalako tilavāho iminā upakkamena parikkhayaṃ pariyādānaṃ gaccheyya, na tveva eko abbudo nirayo. Seyyathāpi, bhikkhu, vīsati abbudā nirayā evameko nirabbudo nirayo. Seyyathāpi, bhikkhu, vīsati nirabbudā nirayā evameko ababo nirayo. Seyyathāpi, bhikkhu, vīsati ababā nirayā evameko aṭaṭo nirayo. Seyyathāpi, bhikkhu, vīsati aṭaṭā nirayā evameko ahaho nirayo. Seyyathāpi, bhikkhu, vīsati ahahā nirayā evameko kumudo nirayo. Seyyathāpi, bhikkhu, vīsati kumudā nirayā evameko sogandhiko nirayo. Seyyathāpi, bhikkhu, vīsati sogandhikā nirayā evameko uppalako nirayo. Seyyathāpi, bhikkhu, vīsati uppalakā nirayā evameko puṇḍarīko nirayo. Seyyathāpi, bhikkhu, vīsati puṇḍarīkā nirayā evameko padumo nirayo. Padumaṃ kho pana bhikkhu nirayaṃ kokāliko bhikkhu upapanno sāriputtamoggallānesu cittaṃ āghātetvā”ti. Idamavoca bhagavā. Idaṃ vatvāna sugato athāparaṃ etadavoca satthā:</p>
<blockquote class='gatha'>
<p><a class='ref sc' id='sc9' href='#sc9'>SC 9</a><a class='ref vns' id='vns663' href='#vns663'>SC Verse 663</a><a class='ref vnp' id='vnp657' href='#vnp657'>PTS Verse 657</a><a class='ref pts-vp-pli' id='pts-vp-pli127' href='#pts-vp-pli127'>PTS vp Pali 127</a><a class='ref ms' id='ms18Sn_794' href='#ms18Sn_794'>Ms 18Sn_794</a>“Purisassa hi jātassa,<br>
<span class='var' id='note357' title='kudhārī (mr)' href='#note357' title='kudhārī (mr)'>kuṭhārī</span> jāyate mukhe;<br>
Yāya chindati attānaṃ,<br>
bālo dubbhāsitaṃ bhaṇaṃ.</p>
<p><a class='ref sc' id='sc10' href='#sc10'>SC 10</a><a class='ref vns' id='vns664' href='#vns664'>SC Verse 664</a><a class='ref vnp' id='vnp658' href='#vnp658'>PTS Verse 658</a><a class='ref ms' id='ms18Sn_795' href='#ms18Sn_795'>Ms 18Sn_795</a>Yo nindiyaṃ pasaṃsati,<a class='brnum' id='br2' href='#br2'></a><br>
Taṃ vā nindati yo pasaṃsiyo;<br>
Vicināti mukhena so kaliṃ,<br>
Kalinā tena sukhaṃ na vindati.</p>
<p><a class='ref sc' id='sc11' href='#sc11'>SC 11</a><a class='ref vns' id='vns665' href='#vns665'>SC Verse 665</a><a class='ref vnp' id='vnp659' href='#vnp659'>PTS Verse 659</a><a class='ref ms' id='ms18Sn_796' href='#ms18Sn_796'>Ms 18Sn_796</a>Appamatto ayaṃ kali,<a class='brnum' id='br3' href='#br3'></a><br>
Yo akkhesu dhanaparājayo;<br>
Sabbassāpi sahāpi attanā,<br>
Ayameva <span class='var' id='note358' title='mahantataro (bj)' href='#note358' title='mahantataro (bj)'>mahattaro</span> kali;<br>
Yo sugatesu manaṃ padosaye.</p>
<p><a class='ref sc' id='sc12' href='#sc12'>SC 12</a><a class='ref vns' id='vns666' href='#vns666'>SC Verse 666</a><a class='ref vnp' id='vnp660' href='#vnp660'>PTS Verse 660</a><a class='ref ms' id='ms18Sn_797' href='#ms18Sn_797'>Ms 18Sn_797</a>Sataṃ sahassānaṃ nirabbudānaṃ,<a class='brnum' id='br4' href='#br4'></a><br>
Chattiṃsati pañca ca <span class='var' id='note359' title='abbudānaṃ (mr)' href='#note359' title='abbudānaṃ (mr)'>abbudāni</span>;<br>
Yamariyagarahī nirayaṃ upeti,<br>
Vācaṃ manañca paṇidhāya pāpakaṃ.</p>
<p><a class='ref sc' id='sc13' href='#sc13'>SC 13</a><a class='ref vns' id='vns667' href='#vns667'>SC Verse 667</a><a class='ref vnp' id='vnp661' href='#vnp661'>PTS Verse 661</a><a class='ref ms' id='ms18Sn_798' href='#ms18Sn_798'>Ms 18Sn_798</a>Abhūtavādī nirayaṃ upeti,<a class='brnum' id='br5' href='#br5'></a><br>
Yo vāpi katvā na karomicāha;<br>
Ubhopi te pecca samā bhavanti,<br>
Nihīnakammā manujā parattha.</p>
<p><a class='ref sc' id='sc14' href='#sc14'>SC 14</a><a class='ref vns' id='vns668' href='#vns668'>SC Verse 668</a><a class='ref vnp' id='vnp662' href='#vnp662'>PTS Verse 662</a><a class='ref ms' id='ms18Sn_799' href='#ms18Sn_799'>Ms 18Sn_799</a>Yo appaduṭṭhassa narassa dussati,<a class='brnum' id='br6' href='#br6'></a><br>
Suddhassa posassa anaṅgaṇassa;<br>
Tameva bālaṃ pacceti pāpaṃ,<br>
Sukhumo rajo paṭivātaṃva khitto.</p>
<p><a class='ref sc' id='sc15' href='#sc15'>SC 15</a><a class='ref vns' id='vns669' href='#vns669'>SC Verse 669</a><a class='ref vnp' id='vnp663' href='#vnp663'>PTS Verse 663</a><a class='ref pts-vp-pli' id='pts-vp-pli128' href='#pts-vp-pli128'>PTS vp Pali 128</a><a class='ref ms' id='ms18Sn_800' href='#ms18Sn_800'>Ms 18Sn_800</a>Yo lobhaguṇe anuyutto,<a class='brnum' id='br7' href='#br7'></a><br>
So vacasā paribhāsati aññe;<br>
Asaddho kadariyo avadaññū,<br>
Macchari <span class='var' id='note363' title='pesuṇiyasmiṃ (bahūsu)' href='#note363' title='pesuṇiyasmiṃ (bahūsu)'>pesuṇiyaṃ</span> anuyutto.</p>
<p><a class='ref sc' id='sc16' href='#sc16'>SC 16</a><a class='ref vns' id='vns670' href='#vns670'>SC Verse 670</a><a class='ref vnp' id='vnp664' href='#vnp664'>PTS Verse 664</a><a class='ref ms' id='ms18Sn_801' href='#ms18Sn_801'>Ms 18Sn_801</a>Mukhadugga vibhūta anariya,<a class='brnum' id='br8' href='#br8'></a><br>
<span class='var' id='note364' title='bhūnahata (s1-3, mr)' href='#note364' title='bhūnahata (s1-3, mr)'>Bhūnahu</span> pāpaka dukkaṭakāri;<br>
Purisanta kalī avajāta,<br>
Mā bahubhāṇidha nerayikosi.</p>
<p><a class='ref sc' id='sc17' href='#sc17'>SC 17</a><a class='ref vns' id='vns671' href='#vns671'>SC Verse 671</a><a class='ref vnp' id='vnp665' href='#vnp665'>PTS Verse 665</a><a class='ref ms' id='ms18Sn_802' href='#ms18Sn_802'>Ms 18Sn_802</a>Rajamākirasī ahitāya,<a class='brnum' id='br9' href='#br9'></a><br>
Sante garahasi kibbisakārī;<br>
Bahūni duccaritāni caritvā,<br>
Gacchasi kho papataṃ cirarattaṃ.</p>
<p><a class='ref sc' id='sc18' href='#sc18'>SC 18</a><a class='ref vns' id='vns672' href='#vns672'>SC Verse 672</a><a class='ref vnp' id='vnp666' href='#vnp666'>PTS Verse 666</a><a class='ref ms' id='ms18Sn_803' href='#ms18Sn_803'>Ms 18Sn_803</a>Na hi nassati kassaci kammaṃ,<a class='brnum' id='br10' href='#br10'></a><br>
Eti hataṃ labhateva suvāmi;<br>
Dukkhaṃ mando paraloke,<br>
Attani passati kibbisakārī.</p>
<p><a class='ref sc' id='sc19' href='#sc19'>SC 19</a><a class='ref vns' id='vns673' href='#vns673'>SC Verse 673</a><a class='ref vnp' id='vnp667' href='#vnp667'>PTS Verse 667</a><a class='ref pts-vp-pli' id='pts-vp-pli129' href='#pts-vp-pli129'>PTS vp Pali 129</a><a class='ref ms' id='ms18Sn_804' href='#ms18Sn_804'>Ms 18Sn_804</a>Ayosaṅkusamāhataṭṭhānaṃ,<a class='brnum' id='br11' href='#br11'></a><br>
Tiṇhadhāramayasūlamupeti;<br>
Atha tattaayoguḷasannibhaṃ,<br>
Bhojanamatthi tathā patirūpaṃ.</p>
<p><a class='ref sc' id='sc20' href='#sc20'>SC 20</a><a class='ref vns' id='vns674' href='#vns674'>SC Verse 674</a><a class='ref vnp' id='vnp668' href='#vnp668'>PTS Verse 668</a><a class='ref ms' id='ms18Sn_805' href='#ms18Sn_805'>Ms 18Sn_805</a>Na hi vaggu vadanti vadantā,<a class='brnum' id='br12' href='#br12'></a><br>
Nābhijavanti na tāṇamupenti;<br>
Aṅgāre santhate <span class='var' id='note365' title='senti (bj, s1-3, pts1)' href='#note365' title='senti (bj, s1-3, pts1)'>sayanti</span>,<br>
Ginisampajjalitaṃ pavisanti.</p>
<p><a class='ref sc' id='sc21' href='#sc21'>SC 21</a><a class='ref vns' id='vns675' href='#vns675'>SC Verse 675</a><a class='ref vnp' id='vnp669' href='#vnp669'>PTS Verse 669</a><a class='ref ms' id='ms18Sn_806' href='#ms18Sn_806'>Ms 18Sn_806</a>Jālena ca onahiyāna,<a class='brnum' id='br13' href='#br13'></a><br>
Tattha hananti <span class='var' id='note366' title='ayomayakūṭehi (s1-3, pts1)' href='#note366' title='ayomayakūṭehi (s1-3, pts1)'>ayomayakuṭebhi</span>;<br>
Andhaṃva timisamāyanti,<br>
Taṃ vitatañhi yathā mahikāyo.</p>
<p><a class='ref sc' id='sc22' href='#sc22'>SC 22</a><a class='ref vns' id='vns676' href='#vns676'>SC Verse 676</a><a class='ref vnp' id='vnp670' href='#vnp670'>PTS Verse 670</a><a class='ref ms' id='ms18Sn_807' href='#ms18Sn_807'>Ms 18Sn_807</a>Atha lohamayaṃ pana kumbhiṃ,<a class='brnum' id='br14' href='#br14'></a><br>
Ginisampajjalitaṃ pavisanti;<br>
Paccanti hi tāsu cirarattaṃ,<br>
<span class='var' id='note367' title='ginissamāsu (mr)' href='#note367' title='ginissamāsu (mr)'>Agginisamāsu</span> samuppilavāte.</p>
<p><a class='ref sc' id='sc23' href='#sc23'>SC 23</a><a class='ref vns' id='vns677' href='#vns677'>SC Verse 677</a><a class='ref vnp' id='vnp671' href='#vnp671'>PTS Verse 671</a><a class='ref pts-vp-pli' id='pts-vp-pli130' href='#pts-vp-pli130'>PTS vp Pali 130</a><a class='ref ms' id='ms18Sn_808' href='#ms18Sn_808'>Ms 18Sn_808</a>Atha pubbalohitamisse,<a class='brnum' id='br15' href='#br15'></a><br>
Tattha kiṃ paccati kibbisakārī;<br>
<span class='var' id='note368' title='yaññandisataṃisataṃ (bj, pts1) | yaṃ yandisataṃ (s1-3)' href='#note368' title='yaññandisataṃisataṃ (bj, pts1) | yaṃ yandisataṃ (s1-3)'>Yaṃ yaṃ disakaṃ</span> adhiseti,<br>
Tattha kilissati samphusamāno.</p>
<p><a class='ref sc' id='sc24' href='#sc24'>SC 24</a><a class='ref vns' id='vns678' href='#vns678'>SC Verse 678</a><a class='ref vnp' id='vnp672' href='#vnp672'>PTS Verse 672</a><a class='ref ms' id='ms18Sn_809' href='#ms18Sn_809'>Ms 18Sn_809</a>Puḷavāvasathe salilasmiṃ,<a class='brnum' id='br16' href='#br16'></a><br>
Tattha kiṃ paccati kibbisakārī;<br>
Gantuṃ na hi tīramapatthi,<br>
Sabbasamā hi samantakapallā.</p>
<p><a class='ref sc' id='sc25' href='#sc25'>SC 25</a><a class='ref vns' id='vns679' href='#vns679'>SC Verse 679</a><a class='ref vnp' id='vnp673' href='#vnp673'>PTS Verse 673</a><a class='ref ms' id='ms18Sn_810' href='#ms18Sn_810'>Ms 18Sn_810</a>Asipattavanaṃ pana tiṇhaṃ,<a class='brnum' id='br17' href='#br17'></a><br>
Taṃ pavisanti samucchidagattā;<br>
Jivhaṃ balisena gahetvā,<br>
Ārajayārajayā vihananti.</p>
<p><a class='ref sc' id='sc26' href='#sc26'>SC 26</a><a class='ref vns' id='vns680' href='#vns680'>SC Verse 680</a><a class='ref vnp' id='vnp674' href='#vnp674'>PTS Verse 674</a><a class='ref ms' id='ms18Sn_811' href='#ms18Sn_811'>Ms 18Sn_811</a>Atha vetaraṇiṃ pana duggaṃ,<a class='brnum' id='br18' href='#br18'></a><br>
Tiṇhadhārakhuradhāramupenti;<br>
Tattha mandā papatanti,<br>
Pāpakarā pāpāni karitvā.</p>
<p><a class='ref sc' id='sc27' href='#sc27'>SC 27</a><a class='ref vns' id='vns681' href='#vns681'>SC Verse 681</a><a class='ref vnp' id='vnp675' href='#vnp675'>PTS Verse 675</a><a class='ref pts-vp-pli' id='pts-vp-pli131' href='#pts-vp-pli131'>PTS vp Pali 131</a><a class='ref ms' id='ms18Sn_812' href='#ms18Sn_812'>Ms 18Sn_812</a>Khādanti hi tattha rudante,<a class='brnum' id='br19' href='#br19'></a><br>
Sāmā sabalā kākolagaṇā ca;<br>
Soṇā <span class='var' id='note369' title='sigālā (bj, pts1)'>siṅgālā</span> <span class='var' id='note370' title='paṭigijjhā (bj, s1-3, pts1)' href='#note369' title='sigālā (bj, pts1)'>siṅgālā</span> <span class='var' id='note370' title='paṭigijjhā (bj, s1-3, pts1)'>paṭigiddhā</span>,<br>
<span class='var' id='note371' title='kulalā ca vāyasā (?)' href='#note371' title='kulalā ca vāyasā (?)'>Kulalā vāyasā ca</span> vitudanti.</p>
<p><a class='ref sc' id='sc28' href='#sc28'>SC 28</a><a class='ref vns' id='vns682' href='#vns682'>SC Verse 682</a><a class='ref vnp' id='vnp676' href='#vnp676'>PTS Verse 676</a><a class='ref ms' id='ms18Sn_813' href='#ms18Sn_813'>Ms 18Sn_813</a>Kicchā vatayaṃ idha vutti,<a class='brnum' id='br20' href='#br20'></a><br>
Yaṃ jano <span class='var' id='note372' title='passati (bj, s1-3, pts1)' href='#note372' title='passati (bj, s1-3, pts1)'>phusati</span> kibbisakārī;<br>
Tasmā idha jīvitasese,<br>
Kiccakaro siyā naro na cappamajje.</p>
<p><a class='ref sc' id='sc29' href='#sc29'>SC 29</a><a class='ref vns' id='vns683' href='#vns683'>SC Verse 683</a><a class='ref vnp' id='vnp677' href='#vnp677'>PTS Verse 677</a><a class='ref ms' id='ms18Sn_814' href='#ms18Sn_814'>Ms 18Sn_814</a>Te gaṇitā vidūhi tilavāhā,<a class='brnum' id='br21' href='#br21'></a><br>
Ye padume niraye upanītā;<br>
Nahutāni hi koṭiyo pañca bhavanti,<br>
Dvādasa koṭisatāni <span class='var' id='note373' title='panaññe (mr)' href='#note373' title='panaññe (mr)'>punaññā</span>.</p>
<p><a class='ref sc' id='sc30' href='#sc30'>SC 30</a><a class='ref vns' id='vns684' href='#vns684'>SC Verse 684</a><a class='ref vnp' id='vnp678' href='#vnp678'>PTS Verse 678</a><a class='ref ms' id='ms18Sn_815' href='#ms18Sn_815'>Ms 18Sn_815</a>Yāva <span class='var' id='note374' title='dukkhā (bj, s1-3, pts1) | dukkha (mr)'>dukhā</span> nirayā idha vuttā,<a class='brnum' id='br22' href='#note374' title='dukkhā (bj, s1-3, pts1) | dukkha (mr)'>dukhā</span> nirayā idha vuttā,<a class='brnum' id='br22'></a><br>
Tatthapi tāva ciraṃ vasitabbaṃ;<br>
Tasmā sucipesalasādhuguṇesu,<br>
Vācaṃ manaṃ <span class='var' id='note375' title='pakataṃ (s1-3)' href='#note375' title='pakataṃ (s1-3)'>satataṃ</span> parirakkhe”ti.</p>
</blockquote>
<p class='endsection'>Kokālikasuttaṃ dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Mahāvagga</span><span class='hidden'>Kokālikasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
