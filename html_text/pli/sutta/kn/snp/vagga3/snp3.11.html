<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp3.11' lang='pli'>
<header>
<ul>
<li class='division'>Sutta Nipāta&#160;3.11</li>
</ul>
<h1>Nālakasutta</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref vns' id='vns685' href='#vns685'>SC Verse 685</a><a class='ref vnp' id='vnp679' href='#vnp679'>PTS Verse 679</a><a class='ref ms' id='ms18Sn_817' href='#ms18Sn_817'>Ms 18Sn_817</a>Ānandajāte tidasagaṇe patīte,<br>
Sakkañca indaṃ sucivasane ca deve;<br>
Dussaṃ gahetvā atiriva thomayante,<br>
Asito isi addasa divāvihāre.</p>
<p><a class='ref sc' id='sc2' href='#sc2'>SC 2</a><a class='ref vns' id='vns686' href='#vns686'>SC Verse 686</a><a class='ref vnp' id='vnp680' href='#vnp680'>PTS Verse 680</a><a class='ref pts-vp-pli' id='pts-vp-pli132' href='#pts-vp-pli132'></a><a class='ref ms' id='ms18Sn_818' href='#ms18Sn_818'>Ms 18Sn_818</a>Disvāna deve muditamane udagge,<a class='brnum' id='br2' href='#br2'></a><br>
Cittiṃ <span class='var' id='note376' title='karitvā idamavocāsi (bj, pts1)' href='#note376' title='karitvā idamavocāsi (bj, pts1)'>karitvāna idamavoca</span> tattha;<br>
“ Kiṃ devasaṅgho atiriva kalyarūpo,<br>
Dussaṃ gahetvā <span class='var' id='note377' title='bhamayatha (bj, pts1)' href='#note377' title='bhamayatha (bj, pts1)'>ramayatha</span> kiṃ paṭicca.</p>
<p><a class='ref sc' id='sc3' href='#sc3'>SC 3</a><a class='ref vns' id='vns687' href='#vns687'>SC Verse 687</a><a class='ref vnp' id='vnp681' href='#vnp681'>PTS Verse 681</a><a class='ref ms' id='ms18Sn_819' href='#ms18Sn_819'>Ms 18Sn_819</a>Yadāpi āsī asurehi saṅgamo,<a class='brnum' id='br3' href='#br3'></a><br>
Jayo surānaṃ asurā parājitā;<br>
Tadāpi netādiso lomahaṃsano,<br>
Kimabbhutaṃ daṭṭhu marū pamoditā.</p>
<p><a class='ref sc' id='sc4' href='#sc4'>SC 4</a><a class='ref vns' id='vns688' href='#vns688'>SC Verse 688</a><a class='ref vnp' id='vnp682' href='#vnp682'>PTS Verse 682</a><a class='ref ms' id='ms18Sn_820' href='#ms18Sn_820'>Ms 18Sn_820</a>Seḷenti gāyanti ca vādayanti ca,<a class='brnum' id='br4' href='#br4'></a><br>
Bhujāni <span class='var' id='note378' title='poṭhenti (bj, pts1) | pothenti (mr)' href='#note378' title='poṭhenti (bj, pts1) | pothenti (mr)'>phoṭenti</span> ca naccayanti ca;<br>
Pucchāmi vohaṃ merumuddhavāsine,<br>
Dhunātha me saṃsayaṃ khippa mārisā”.</p>
<p><a class='ref sc' id='sc5' href='#sc5'>SC 5</a><a class='ref vns' id='vns689' href='#vns689'>SC Verse 689</a><a class='ref vnp' id='vnp683' href='#vnp683'>PTS Verse 683</a><a class='ref ms' id='ms18Sn_821' href='#ms18Sn_821'>Ms 18Sn_821</a>“So bodhisatto ratanavaro atulyo,<a class='brnum' id='br5' href='#br5'></a><br>
Manussaloke <span class='var' id='note379' title='hitasubhatāya (bj) | hitasukhatāya (s1-3, pts1)' href='#note379' title='hitasubhatāya (bj) | hitasukhatāya (s1-3, pts1)'>hitasukhatthāya</span> jāto;<br>
Sakyāna gāme janapade lumbineyye,<br>
Tenamha tuṭṭhā atiriva kalyarūpā.</p>
<p><a class='ref sc' id='sc6' href='#sc6'>SC 6</a><a class='ref vns' id='vns690' href='#vns690'>SC Verse 690</a><a class='ref vnp' id='vnp684' href='#vnp684'>PTS Verse 684</a><a class='ref pts-vp-pli' id='pts-vp-pli133' href='#pts-vp-pli133'></a><a class='ref ms' id='ms18Sn_822' href='#ms18Sn_822'>Ms 18Sn_822</a>So sabbasattuttamo aggapuggalo,<a class='brnum' id='br6' href='#br6'></a><br>
Narāsabho sabbapajānamuttamo;<br>
Vattessati cakkamisivhaye vane,<br>
Nadaṃva sīho balavā migābhibhū”.</p>
<p><a class='ref sc' id='sc7' href='#sc7'>SC 7</a><a class='ref vns' id='vns691' href='#vns691'>SC Verse 691</a><a class='ref vnp' id='vnp685' href='#vnp685'>PTS Verse 685</a><a class='ref ms' id='ms18Sn_823' href='#ms18Sn_823'>Ms 18Sn_823</a>Taṃ saddaṃ sutvā turitamavasarī so,<a class='brnum' id='br7' href='#br7'></a><br>
Suddhodanassa tada bhavanaṃ <span class='var' id='note380' title='upāgami (bj, pts1)' href='#note380' title='upāgami (bj, pts1)'>upāvisi</span>;<br>
Nisajja tattha idamavocāsi sakye,<br>
“ Kuhiṃ kumāro ahamapi daṭṭhukāmo”.</p>
<p><a class='ref sc' id='sc8' href='#sc8'>SC 8</a><a class='ref vns' id='vns692' href='#vns692'>SC Verse 692</a><a class='ref vnp' id='vnp686' href='#vnp686'>PTS Verse 686</a><a class='ref ms' id='ms18Sn_824' href='#ms18Sn_824'>Ms 18Sn_824</a>Tato kumāraṃ jalitamiva suvaṇṇaṃ,<a class='brnum' id='br8' href='#br8'></a><br>
Ukkāmukheva <span class='var' id='note381' title='sukusalena sampahaṭṭhaṃ (mr)' href='#note381' title='sukusalena sampahaṭṭhaṃ (mr)'>sukusalasampahaṭṭhaṃ</span>;<br>
<span class='var' id='note382' title='daddaḷhamānaṃ (mr)' href='#note382' title='daddaḷhamānaṃ (mr)'>Daddallamānaṃ</span> siriyā anomavaṇṇaṃ,<br>
Dassesu puttaṃ asitavhayassa sakyā.</p>
<p><a class='ref sc' id='sc9' href='#sc9'>SC 9</a><a class='ref vns' id='vns693' href='#vns693'>SC Verse 693</a><a class='ref vnp' id='vnp687' href='#vnp687'>PTS Verse 687</a><a class='ref ms' id='ms18Sn_825' href='#ms18Sn_825'>Ms 18Sn_825</a>Disvā kumāraṃ sikhimiva pajjalantaṃ,<a class='brnum' id='br9' href='#br9'></a><br>
Tārāsabhaṃva nabhasigamaṃ visuddhaṃ;<br>
Suriyaṃ tapantaṃ saradarivabbhamuttaṃ,<br>
Ānandajāto vipulamalattha pītiṃ.</p>
<p><a class='ref sc' id='sc10' href='#sc10'>SC 10</a><a class='ref vns' id='vns694' href='#vns694'>SC Verse 694</a><a class='ref vnp' id='vnp688' href='#vnp688'>PTS Verse 688</a><a class='ref ms' id='ms18Sn_826' href='#ms18Sn_826'>Ms 18Sn_826</a>Anekasākhañca sahassamaṇḍalaṃ,<a class='brnum' id='br10' href='#br10'></a><br>
Chattaṃ marū dhārayumantalikkhe;<br>
Suvaṇṇadaṇḍā vītipatanti cāmarā,<br>
Na dissare cāmarachattagāhakā.</p>
<p><a class='ref sc' id='sc11' href='#sc11'>SC 11</a><a class='ref vns' id='vns695' href='#vns695'>SC Verse 695</a><a class='ref vnp' id='vnp689' href='#vnp689'>PTS Verse 689</a><a class='ref pts-vp-pli' id='pts-vp-pli134' href='#pts-vp-pli134'></a><a class='ref ms' id='ms18Sn_827' href='#ms18Sn_827'>Ms 18Sn_827</a>Disvā jaṭī kaṇhasirivhayo isi,<a class='brnum' id='br11' href='#br11'></a><br>
Suvaṇṇanikkhaṃ viya paṇḍukambale;<br>
Setañca chattaṃ <span class='var' id='note383' title='dhārayantaṃ (bj, mr) | dhārayanta (s1-3)' href='#note383' title='dhārayantaṃ (bj, mr) | dhārayanta (s1-3)'>dhariyanta</span> muddhani,<br>
Udaggacitto sumano paṭiggahe.</p>
<p><a class='ref sc' id='sc12' href='#sc12'>SC 12</a><a class='ref vns' id='vns696' href='#vns696'>SC Verse 696</a><a class='ref vnp' id='vnp690' href='#vnp690'>PTS Verse 690</a><a class='ref ms' id='ms18Sn_828' href='#ms18Sn_828'>Ms 18Sn_828</a>Paṭiggahetvā pana sakyapuṅgavaṃ,<a class='brnum' id='br12' href='#br12'></a><br>
<span class='var' id='note384' title='jigiṃsako (bj, s1-3, pts1) | jigiṃsato (mr)' href='#note384' title='jigiṃsako (bj, s1-3, pts1) | jigiṃsato (mr)'>Jigīsako</span> lakkhaṇamantapāragū;<br>
Pasannacitto giramabbhudīrayi,<br>
“ Anuttarāyaṃ <span class='var' id='note385' title='dipadānamuttamo (bj, s1-3, pts1)' href='#note385' title='dipadānamuttamo (bj, s1-3, pts1)'>dvipadānamuttamo</span>”.</p>
<p><a class='ref sc' id='sc13' href='#sc13'>SC 13</a><a class='ref vns' id='vns697' href='#vns697'>SC Verse 697</a><a class='ref vnp' id='vnp691' href='#vnp691'>PTS Verse 691</a><a class='ref ms' id='ms18Sn_829' href='#ms18Sn_829'>Ms 18Sn_829</a>Athattano gamanamanussaranto,<a class='brnum' id='br13' href='#br13'></a><br>
Akalyarūpo gaḷayati assukāni;<br>
Disvāna sakyā isimavocuṃ rudantaṃ,<br>
“ No ce kumāre bhavissati antarāyo”.</p>
<p><a class='ref sc' id='sc14' href='#sc14'>SC 14</a><a class='ref vns' id='vns698' href='#vns698'>SC Verse 698</a><a class='ref vnp' id='vnp692' href='#vnp692'>PTS Verse 692</a><a class='ref ms' id='ms18Sn_830' href='#ms18Sn_830'>Ms 18Sn_830</a>Disvāna sakye isimavoca akalye,<a class='brnum' id='br14' href='#br14'></a><br>
“ Nāhaṃ kumāre ahitamanussarāmi;<br>
Na cāpimassa bhavissati antarāyo,<br>
Na orakāyaṃ <span class='var' id='note386' title='adhimanasā (s1-3, pts1)' href='#note386' title='adhimanasā (s1-3, pts1)'>adhimānasā</span> bhavātha.</p>
<p><a class='ref sc' id='sc15' href='#sc15'>SC 15</a><a class='ref vns' id='vns699' href='#vns699'>SC Verse 699</a><a class='ref vnp' id='vnp693' href='#vnp693'>PTS Verse 693</a><a class='ref ms' id='ms18Sn_831' href='#ms18Sn_831'>Ms 18Sn_831</a>Sambodhiyaggaṃ phusissatāyaṃ kumāro,<a class='brnum' id='br15' href='#br15'></a><br>
So dhammacakkaṃ paramavisuddhadassī;<br>
Vattessatāyaṃ bahujanahitānukampī,<br>
Vitthārikassa bhavissati brahmacariyaṃ.</p>
<p><a class='ref sc' id='sc16' href='#sc16'>SC 16</a><a class='ref vns' id='vns700' href='#vns700'>SC Verse 700</a><a class='ref vnp' id='vnp694' href='#vnp694'>PTS Verse 694</a><a class='ref pts-vp-pli' id='pts-vp-pli135' href='#pts-vp-pli135'></a><a class='ref ms' id='ms18Sn_832' href='#ms18Sn_832'>Ms 18Sn_832</a>Mamañca āyu na ciramidhāvaseso,<a class='brnum' id='br16' href='#br16'></a><br>
Athantarā me bhavissati kālakiriyā;<br>
Sohaṃ na <span class='var' id='note387' title='sussaṃ (si, s1-3, pts1)' href='#note387' title='sussaṃ (si, s1-3, pts1)'>sossaṃ</span> asamadhurassa dhammaṃ,<br>
Tenamhi aṭṭo byasanaṅgato aghāvī”.</p>
<p><a class='ref sc' id='sc17' href='#sc17'>SC 17</a><a class='ref vns' id='vns701' href='#vns701'>SC Verse 701</a><a class='ref vnp' id='vnp695' href='#vnp695'>PTS Verse 695</a><a class='ref ms' id='ms18Sn_833' href='#ms18Sn_833'>Ms 18Sn_833</a>So sākiyānaṃ vipulaṃ janetvā pītiṃ,<a class='brnum' id='br17' href='#br17'></a><br>
Antepuramhā <span class='var' id='note388' title='niragamā (bj, s1-3) | nigamā (si) | niragama (pts1)' href='#note388' title='niragamā (bj, s1-3) | nigamā (si) | niragama (pts1)'>niggamā</span> brahmacārī;<br>
So bhāgineyyaṃ sayaṃ anukampamāno,<br>
Samādapesi asamadhurassa dhamme.</p>
<p><a class='ref sc' id='sc18' href='#sc18'>SC 18</a><a class='ref vns' id='vns702' href='#vns702'>SC Verse 702</a><a class='ref vnp' id='vnp696' href='#vnp696'>PTS Verse 696</a><a class='ref ms' id='ms18Sn_834' href='#ms18Sn_834'>Ms 18Sn_834</a>“Buddhoti ghosaṃ <span class='var' id='note389' title='yadi (s1-3, mr)'>yada</span> parato suṇāsi,<a class='brnum' id='br18' href='#note389' title='yadi (s1-3, mr)'>yada</span> parato suṇāsi,<a class='brnum' id='br18'></a><br>
Sambodhipatto vivarati dhammamaggaṃ;<br>
Gantvāna tattha <span class='var' id='note390' title='samayaṃ paripucchiyāno (bj, pts1) | sayaṃ paripucchamāno (s1-3)' href='#note390' title='samayaṃ paripucchiyāno (bj, pts1) | sayaṃ paripucchamāno (s1-3)'>samayaṃ paripucchamāno</span>,<br>
Carassu tasmiṃ bhagavati brahmacariyaṃ”.</p>
<p><a class='ref sc' id='sc19' href='#sc19'>SC 19</a><a class='ref vns' id='vns703' href='#vns703'>SC Verse 703</a><a class='ref vnp' id='vnp697' href='#vnp697'>PTS Verse 697</a><a class='ref ms' id='ms18Sn_835' href='#ms18Sn_835'>Ms 18Sn_835</a>Tenānusiṭṭho hitamanena tādinā,<a class='brnum' id='br19' href='#br19'></a><br>
Anāgate paramavisuddhadassinā;<br>
So nālako upacitapuññasañcayo,<br>
Jinaṃ <span class='var' id='note391' title='pati + ikkhaṃ =' href='#note391' title='pati + ikkhaṃ ='>patikkhaṃ</span> parivasi rakkhitindriyo.</p>
<p><a class='ref sc' id='sc20' href='#sc20'>SC 20</a><a class='ref vns' id='vns704' href='#vns704'>SC Verse 704</a><a class='ref vnp' id='vnp698' href='#vnp698'>PTS Verse 698</a><a class='ref pts-vp-pli' id='pts-vp-pli136' href='#pts-vp-pli136'></a><a class='ref ms' id='ms18Sn_836' href='#ms18Sn_836'>Ms 18Sn_836</a>Sutvāna ghosaṃ jinavaracakkavattane,<a class='brnum' id='br20' href='#br20'></a><br>
Gantvāna disvā isinisabhaṃ pasanno;<br>
Moneyyaseṭṭhaṃ munipavaraṃ apucchi,<br>
Samāgate asitāvhayassa sāsaneti.</p>
</blockquote>
<p class='endsection'>Vatthugāthā niṭṭhitā.</p>
<blockquote class='gatha'>
<p><a class='ref sc' id='sc21' href='#sc21'>SC 21</a><a class='ref vns' id='vns705' href='#vns705'>SC Verse 705</a><a class='ref vnp' id='vnp699' href='#vnp699'>PTS Verse 699</a><a class='ref ms' id='ms18Sn_838' href='#ms18Sn_838'>Ms 18Sn_838</a>“Aññātametaṃ vacanaṃ,<a class='brnum' id='br21' href='#br21'></a><br>
Asitassa yathātathaṃ;<br>
Taṃ taṃ gotama pucchāmi,<br>
Sabbadhammāna pāraguṃ.</p>
<p><a class='ref sc' id='sc22' href='#sc22'>SC 22</a><a class='ref vns' id='vns706' href='#vns706'>SC Verse 706</a><a class='ref vnp' id='vnp700' href='#vnp700'>PTS Verse 700</a><a class='ref ms' id='ms18Sn_839' href='#ms18Sn_839'>Ms 18Sn_839</a>Anagāriyupetassa,<a class='brnum' id='br22' href='#br22'></a><br>
Bhikkhācariyaṃ jigīsato;<br>
Muni pabrūhi me puṭṭho,<br>
Moneyyaṃ uttamaṃ padaṃ”.</p>
<p><a class='ref sc' id='sc23' href='#sc23'>SC 23</a><a class='ref vns' id='vns707' href='#vns707'>SC Verse 707</a><a class='ref vnp' id='vnp701' href='#vnp701'>PTS Verse 701</a><a class='ref ms' id='ms18Sn_840' href='#ms18Sn_840'>Ms 18Sn_840</a>“Moneyyaṃ te upaññissaṃ,<a class='brnum' id='br23' href='#br23'></a><br>
<span class='speaker'>(iti bhagavā):</span><br>
Dukkaraṃ durabhisambhavaṃ;<br>
Handa te naṃ pavakkhāmi,<br>
Santhambhassu daḷho bhava.</p>
<p><a class='ref sc' id='sc24' href='#sc24'>SC 24</a><a class='ref vns' id='vns708' href='#vns708'>SC Verse 708</a><a class='ref vnp' id='vnp702' href='#vnp702'>PTS Verse 702</a><a class='ref ms' id='ms18Sn_841' href='#ms18Sn_841'>Ms 18Sn_841</a>Samānabhāgaṃ kubbetha,<a class='brnum' id='br24' href='#br24'></a><br>
Gāme akkuṭṭhavanditaṃ;<br>
Manopadosaṃ rakkheyya,<br>
Santo anuṇṇato care.</p>
<p><a class='ref sc' id='sc25' href='#sc25'>SC 25</a><a class='ref vns' id='vns709' href='#vns709'>SC Verse 709</a><a class='ref vnp' id='vnp703' href='#vnp703'>PTS Verse 703</a><a class='ref pts-vp-pli' id='pts-vp-pli137' href='#pts-vp-pli137'></a><a class='ref ms' id='ms18Sn_842' href='#ms18Sn_842'>Ms 18Sn_842</a>Uccāvacā niccharanti,<a class='brnum' id='br25' href='#br25'></a><br>
Dāye aggisikhūpamā;<br>
Nāriyo muniṃ palobhenti,<br>
Tā su taṃ mā palobhayuṃ.</p>
<p><a class='ref sc' id='sc26' href='#sc26'>SC 26</a><a class='ref vns' id='vns710' href='#vns710'>SC Verse 710</a><a class='ref vnp' id='vnp704' href='#vnp704'>PTS Verse 704</a><a class='ref ms' id='ms18Sn_843' href='#ms18Sn_843'>Ms 18Sn_843</a>Virato methunā dhammā,<a class='brnum' id='br26' href='#br26'></a><br>
Hitvā kāme <span class='var' id='note392' title='parovare (bj, pts1) | varāvare (s1-3)' href='#note392' title='parovare (bj, pts1) | varāvare (s1-3)'>paropare</span>;<br>
Aviruddho asāratto,<br>
Pāṇesu tasathāvare.</p>
<p><a class='ref sc' id='sc27' href='#sc27'>SC 27</a><a class='ref vns' id='vns711' href='#vns711'>SC Verse 711</a><a class='ref vnp' id='vnp705' href='#vnp705'>PTS Verse 705</a><a class='ref ms' id='ms18Sn_844' href='#ms18Sn_844'>Ms 18Sn_844</a>Yathā ahaṃ tathā ete,<a class='brnum' id='br27' href='#br27'></a><br>
Yathā ete tathā ahaṃ;<br>
Attānaṃ upamaṃ katvā,<br>
Na haneyya na ghātaye.</p>
<p><a class='ref sc' id='sc28' href='#sc28'>SC 28</a><a class='ref vns' id='vns712' href='#vns712'>SC Verse 712</a><a class='ref vnp' id='vnp706' href='#vnp706'>PTS Verse 706</a><a class='ref ms' id='ms18Sn_845' href='#ms18Sn_845'>Ms 18Sn_845</a>Hitvā icchañca lobhañca,<a class='brnum' id='br28' href='#br28'></a><br>
Yattha satto puthujjano;<br>
Cakkhumā paṭipajjeyya,<br>
Tareyya narakaṃ imaṃ.</p>
<p><a class='ref sc' id='sc29' href='#sc29'>SC 29</a><a class='ref vns' id='vns713' href='#vns713'>SC Verse 713</a><a class='ref vnp' id='vnp707' href='#vnp707'>PTS Verse 707</a><a class='ref ms' id='ms18Sn_846' href='#ms18Sn_846'>Ms 18Sn_846</a>Ūnūdaro mitāhāro,<a class='brnum' id='br29' href='#br29'></a><br>
Appicchassa alolupo;<br>
<span class='var' id='note393' title='sa ve (bj, pts1)' href='#note393' title='sa ve (bj, pts1)'>Sadā</span> icchāya nicchāto,<br>
Aniccho hoti nibbuto.</p>
<p><a class='ref sc' id='sc30' href='#sc30'>SC 30</a><a class='ref vns' id='vns714' href='#vns714'>SC Verse 714</a><a class='ref vnp' id='vnp708' href='#vnp708'>PTS Verse 708</a><a class='ref ms' id='ms18Sn_847' href='#ms18Sn_847'>Ms 18Sn_847</a>Sa piṇḍacāraṃ caritvā,<a class='brnum' id='br30' href='#br30'></a><br>
Vanantamabhihāraye;<br>
Upaṭṭhito rukkhamūlasmiṃ,<br>
Āsanūpagato muni.</p>
<p><a class='ref sc' id='sc31' href='#sc31'>SC 31</a><a class='ref vns' id='vns715' href='#vns715'>SC Verse 715</a><a class='ref vnp' id='vnp709' href='#vnp709'>PTS Verse 709</a><a class='ref ms' id='ms18Sn_848' href='#ms18Sn_848'>Ms 18Sn_848</a>Sa jhānapasuto dhīro,<a class='brnum' id='br31' href='#br31'></a><br>
Vanante ramito siyā;<br>
Jhāyetha rukkhamūlasmiṃ,<br>
Attānamabhitosayaṃ.</p>
<p><a class='ref sc' id='sc32' href='#sc32'>SC 32</a><a class='ref vns' id='vns716' href='#vns716'>SC Verse 716</a><a class='ref vnp' id='vnp710' href='#vnp710'>PTS Verse 710</a><a class='ref ms' id='ms18Sn_849' href='#ms18Sn_849'>Ms 18Sn_849</a>Tato ratyā <span class='var' id='note394' title='vivasane (bj, s1-3, pts1)'>vivasāne</span>,<a class='brnum' id='br32' href='#note394' title='vivasane (bj, s1-3, pts1)'>vivasāne</span>,<a class='brnum' id='br32'></a><br>
Gāmantamabhihāraye;<br>
Avhānaṃ nābhinandeyya,<br>
Abhihārañca gāmato.</p>
<p><a class='ref sc' id='sc33' href='#sc33'>SC 33</a><a class='ref vns' id='vns717' href='#vns717'>SC Verse 717</a><a class='ref vnp' id='vnp711' href='#vnp711'>PTS Verse 711</a><a class='ref ms' id='ms18Sn_850' href='#ms18Sn_850'>Ms 18Sn_850</a>Na munī gāmamāgamma,<a class='brnum' id='br33' href='#br33'></a><br>
Kulesu sahasā care;<br>
Ghāsesanaṃ chinnakatho,<br>
Na vācaṃ payutaṃ bhaṇe.</p>
<p><a class='ref sc' id='sc34' href='#sc34'>SC 34</a><a class='ref vns' id='vns718' href='#vns718'>SC Verse 718</a><a class='ref vnp' id='vnp712' href='#vnp712'>PTS Verse 712</a><a class='ref ms' id='ms18Sn_851' href='#ms18Sn_851'>Ms 18Sn_851</a>Alatthaṃ yadidaṃ sādhu,<a class='brnum' id='br34' href='#br34'></a><br>
Nālatthaṃ kusalaṃ iti;<br>
Ubhayeneva so tādī,<br>
<span class='var' id='note395' title='rukkhaṃ va upanivattati (bj) | rukkhaṃva upātivattati (s1-3) | rukkhaṃvu’pativattati (mr)' href='#note395' title='rukkhaṃ va upanivattati (bj) | rukkhaṃva upātivattati (s1-3) | rukkhaṃvu’pativattati (mr)'>Rukkhaṃvupanivattati</span>.</p>
<p><a class='ref sc' id='sc35' href='#sc35'>SC 35</a><a class='ref vns' id='vns719' href='#vns719'>SC Verse 719</a><a class='ref vnp' id='vnp713' href='#vnp713'>PTS Verse 713</a><a class='ref pts-vp-pli' id='pts-vp-pli138' href='#pts-vp-pli138'></a><a class='ref ms' id='ms18Sn_852' href='#ms18Sn_852'>Ms 18Sn_852</a>Sa pattapāṇi vicaranto,<a class='brnum' id='br35' href='#br35'></a><br>
Amūgo mūgasammato;<br>
Appaṃ dānaṃ na hīḷeyya,<br>
Dātāraṃ nāvajāniyā.</p>
<p><a class='ref sc' id='sc36' href='#sc36'>SC 36</a><a class='ref vns' id='vns720' href='#vns720'>SC Verse 720</a><a class='ref vnp' id='vnp714' href='#vnp714'>PTS Verse 714</a><a class='ref ms' id='ms18Sn_853' href='#ms18Sn_853'>Ms 18Sn_853</a>Uccāvacā hi paṭipadā,<a class='brnum' id='br36' href='#br36'></a><br>
Samaṇena pakāsitā;<br>
Na pāraṃ diguṇaṃ yanti,<br>
Nayidaṃ ekaguṇaṃ mutaṃ.</p>
<p><a class='ref sc' id='sc37' href='#sc37'>SC 37</a><a class='ref vns' id='vns721' href='#vns721'>SC Verse 721</a><a class='ref vnp' id='vnp715' href='#vnp715'>PTS Verse 715</a><a class='ref ms' id='ms18Sn_854' href='#ms18Sn_854'>Ms 18Sn_854</a>Yassa ca visatā natthi,<a class='brnum' id='br37' href='#br37'></a><br>
Chinnasotassa bhikkhuno;<br>
Kiccākiccappahīnassa,<br>
Pariḷāho na vijjati.</p>
<p><a class='ref sc' id='sc38' href='#sc38'>SC 38</a><a class='ref vns' id='vns722' href='#vns722'>SC Verse 722</a><a class='ref vnp' id='vnp716' href='#vnp716'>PTS Verse 716</a><a class='ref ms' id='ms18Sn_855' href='#ms18Sn_855'>Ms 18Sn_855</a>Moneyyaṃ te upaññissaṃ,<a class='brnum' id='br38' href='#br38'></a><br>
Khuradhārūpamo bhave;<br>
Jivhāya tālumāhacca,<br>
Udare saññato siyā.</p>
<p><a class='ref sc' id='sc39' href='#sc39'>SC 39</a><a class='ref vns' id='vns723' href='#vns723'>SC Verse 723</a><a class='ref vnp' id='vnp717' href='#vnp717'>PTS Verse 717</a><a class='ref ms' id='ms18Sn_856' href='#ms18Sn_856'>Ms 18Sn_856</a>Alīnacitto ca siyā,<a class='brnum' id='br39' href='#br39'></a><br>
Na cāpi bahu cintaye;<br>
Nirāmagandho asito,<br>
Brahmacariyaparāyaṇo.</p>
<p><a class='ref sc' id='sc40' href='#sc40'>SC 40</a><a class='ref vns' id='vns724' href='#vns724'>SC Verse 724</a><a class='ref vnp' id='vnp718' href='#vnp718'>PTS Verse 718</a><a class='ref ms' id='ms18Sn_857' href='#ms18Sn_857'>Ms 18Sn_857</a>Ekāsanassa sikkhetha,<a class='brnum' id='br40' href='#br40'></a><br>
Samaṇūpāsanassa ca;<br>
Ekattaṃ monamakkhātaṃ,<br>
Eko ce abhiramissasi;<br>
Atha <span class='var' id='note397' title='bhāsihi (bj, s1-3, pts1)' href='#note397' title='bhāsihi (bj, s1-3, pts1)'>bhāhisi</span> dasadisā.</p>
<p><a class='ref sc' id='sc41' href='#sc41'>SC 41</a><a class='ref vns' id='vns725' href='#vns725'>SC Verse 725</a><a class='ref vnp' id='vnp719' href='#vnp719'>PTS Verse 719</a><a class='ref ms' id='ms18Sn_858' href='#ms18Sn_858'>Ms 18Sn_858</a>Sutvā dhīrānaṃ nighosaṃ,<a class='brnum' id='br41' href='#br41'></a><br>
Jhāyīnaṃ kāmacāginaṃ;<br>
Tato hiriñca saddhañca,<br>
Bhiyyo kubbetha māmako.</p>
<p><a class='ref sc' id='sc42' href='#sc42'>SC 42</a><a class='ref vns' id='vns726' href='#vns726'>SC Verse 726</a><a class='ref vnp' id='vnp720' href='#vnp720'>PTS Verse 720</a><a class='ref pts-vp-pli' id='pts-vp-pli139' href='#pts-vp-pli139'></a><a class='ref ms' id='ms18Sn_859' href='#ms18Sn_859'>Ms 18Sn_859</a>Taṃ nadīhi vijānātha,<a class='brnum' id='br42' href='#br42'></a><br>
Sobbhesu padaresu ca;<br>
Saṇantā yanti <span class='var' id='note398' title='kussobbhā (bj, pts1) | kusubbhā (s1-3)' href='#note398' title='kussobbhā (bj, pts1) | kusubbhā (s1-3)'>kusobbhā</span>,<br>
Tuṇhī yanti mahodadhī.</p>
<p><a class='ref sc' id='sc43' href='#sc43'>SC 43</a><a class='ref vns' id='vns727' href='#vns727'>SC Verse 727</a><a class='ref vnp' id='vnp721' href='#vnp721'>PTS Verse 721</a><a class='ref ms' id='ms18Sn_860' href='#ms18Sn_860'>Ms 18Sn_860</a>Yadūnakaṃ taṃ saṇati,<a class='brnum' id='br43' href='#br43'></a><br>
Yaṃ pūraṃ santameva taṃ;<br>
Aḍḍhakumbhūpamo bālo,<br>
Rahado pūrova paṇḍito.</p>
<p><a class='ref sc' id='sc44' href='#sc44'>SC 44</a><a class='ref vns' id='vns728' href='#vns728'>SC Verse 728</a><a class='ref vnp' id='vnp722' href='#vnp722'>PTS Verse 722</a><a class='ref ms' id='ms18Sn_861' href='#ms18Sn_861'>Ms 18Sn_861</a>Yaṃ samaṇo bahuṃ bhāsati,<a class='brnum' id='br44' href='#br44'></a><br>
Upetaṃ atthasañhitaṃ;<br>
Jānaṃ so dhammaṃ deseti,<br>
Jānaṃ so bahu bhāsati.</p>
<p><a class='ref sc' id='sc45' href='#sc45'>SC 45</a><a class='ref vns' id='vns729' href='#vns729'>SC Verse 729</a><a class='ref vnp' id='vnp723' href='#vnp723'>PTS Verse 723</a><a class='ref ms' id='ms18Sn_862' href='#ms18Sn_862'>Ms 18Sn_862</a>Yo ca jānaṃ saṃyatatto,<a class='brnum' id='br45' href='#br45'></a><br>
Jānaṃ na bahu bhāsati;<br>
Sa munī monamarahati,<br>
Sa munī monamajjhagā”ti.</p>
</blockquote>
<p class='endsection'>Nālakasuttaṃ ekādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Mahāvagga</span><span class='hidden'>Nālakasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
