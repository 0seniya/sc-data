<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp2.14' lang='pli'>
<header>
<ul>
<li class='division'>Sutta Nipāta&#160;2.14</li>
</ul>
<h1>Dhammikasutta</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms18Sn_437' href='#ms18Sn_437'>Ms 18Sn_437</a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho dhammiko upāsako pañcahi upāsakasatehi saddhiṃ yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho dhammiko upāsako bhagavantaṃ gāthāhi ajjhabhāsi:</p>
<blockquote class='gatha'>
<p><a class='ref sc' id='sc2' href='#sc2'>SC 2</a><a class='ref vns' id='vns379' href='#vns379'>SC Verse 379</a><a class='ref vnp' id='vnp376' href='#vnp376'>PTS Verse 376</a><a class='ref ms' id='ms18Sn_438' href='#ms18Sn_438'>Ms 18Sn_438</a>“Pucchāmi taṃ gotama bhūripañña,<br>
Kathaṅkaro sāvako sādhu hoti;<br>
Yo vā agārā anagārameti,<br>
Agārino vā panupāsakāse.</p>
<p><a class='ref sc' id='sc3' href='#sc3'>SC 3</a><a class='ref vns' id='vns380' href='#vns380'>SC Verse 380</a><a class='ref vnp' id='vnp377' href='#vnp377'>PTS Verse 377</a><a class='ref ms' id='ms18Sn_439' href='#ms18Sn_439'>Ms 18Sn_439</a>Tuvañhi lokassa sadevakassa,<a class='brnum' id='br2' href='#br2'></a><br>
Gatiṃ pajānāsi parāyaṇañca;<br>
Na catthi tulyo nipuṇatthadassī,<br>
Tuvañhi buddhaṃ pavaraṃ vadanti.</p>
<p><a class='ref sc' id='sc4' href='#sc4'>SC 4</a><a class='ref vns' id='vns381' href='#vns381'>SC Verse 381</a><a class='ref vnp' id='vnp378' href='#vnp378'>PTS Verse 378</a><a class='ref ms' id='ms18Sn_440' href='#ms18Sn_440'>Ms 18Sn_440</a>Sabbaṃ tuvaṃ ñāṇamavecca dhammaṃ,<a class='brnum' id='br3' href='#br3'></a><br>
Pakāsesi satte anukampamāno;<br>
Vivaṭṭacchadosi samantacakkhu,<br>
Virocasi vimalo sabbaloke.</p>
<p><a class='ref sc' id='sc5' href='#sc5'>SC 5</a><a class='ref vns' id='vns382' href='#vns382'>SC Verse 382</a><a class='ref vnp' id='vnp379' href='#vnp379'>PTS Verse 379</a><a class='pts' id='pts67' href='#pts67'></a><a class='ref ms' id='ms18Sn_441' href='#ms18Sn_441'>Ms 18Sn_441</a>Āgañchi te santike nāgarājā,<a class='brnum' id='br4' href='#br4'></a><br>
Erāvaṇo nāma jinoti sutvā;<br>
Sopi tayā mantayitvājjhagamā,<br>
Sādhūti sutvāna patītarūpo.</p>
<p><a class='ref sc' id='sc6' href='#sc6'>SC 6</a><a class='ref vns' id='vns383' href='#vns383'>SC Verse 383</a><a class='ref vnp' id='vnp380' href='#vnp380'>PTS Verse 380</a><a class='ref ms' id='ms18Sn_442' href='#ms18Sn_442'>Ms 18Sn_442</a>Rājāpi taṃ vessavaṇo kuvero,<a class='brnum' id='br5' href='#br5'></a><br>
Upeti dhammaṃ paripucchamāno;<br>
Tassāpi tvaṃ pucchito brūsi dhīra,<br>
So cāpi sutvāna patītarūpo.</p>
<p><a class='ref sc' id='sc7' href='#sc7'>SC 7</a><a class='ref vns' id='vns384' href='#vns384'>SC Verse 384</a><a class='ref vnp' id='vnp381' href='#vnp381'>PTS Verse 381</a><a class='ref ms' id='ms18Sn_443' href='#ms18Sn_443'>Ms 18Sn_443</a>Ye kecime titthiyā vādasīlā,<a class='brnum' id='br6' href='#br6'></a><br>
Ājīvakā vā yadi vā nigaṇṭhā;<br>
Paññāya taṃ nātitaranti sabbe,<br>
Ṭhito vajantaṃ viya sīghagāmiṃ.</p>
<p><a class='ref sc' id='sc8' href='#sc8'>SC 8</a><a class='ref vns' id='vns385' href='#vns385'>SC Verse 385</a><a class='ref vnp' id='vnp382' href='#vnp382'>PTS Verse 382</a><a class='ref ms' id='ms18Sn_444' href='#ms18Sn_444'>Ms 18Sn_444</a>Ye kecime brāhmaṇā vādasīlā,<a class='brnum' id='br7' href='#br7'></a><br>
Vuddhā cāpi brāhmaṇā santi keci;<br>
Sabbe tayi atthabaddhā bhavanti,<br>
Ye cāpi aññe vādino maññamānā.</p>
<p><a class='ref sc' id='sc9' href='#sc9'>SC 9</a><a class='ref vns' id='vns386' href='#vns386'>SC Verse 386</a><a class='ref vnp' id='vnp383' href='#vnp383'>PTS Verse 383</a><a class='ref ms' id='ms18Sn_445' href='#ms18Sn_445'>Ms 18Sn_445</a>Ayañhi dhammo nipuṇo sukho ca,<a class='brnum' id='br8' href='#br8'></a><br>
Yoyaṃ tayā bhagavā suppavutto;<br>
Tameva <span class='var' id='note228' title='sabbe (bj, pts1) | sabbe mayaṃ (s1-3)' href='#note228' title='sabbe (bj, pts1) | sabbe mayaṃ (s1-3)'>sabbepi</span> sussūsamānā,<br>
Taṃ no vada pucchito buddhaseṭṭha.</p>
<p><a class='ref sc' id='sc10' href='#sc10'>SC 10</a><a class='ref vns' id='vns387' href='#vns387'>SC Verse 387</a><a class='ref vnp' id='vnp384' href='#vnp384'>PTS Verse 384</a><a class='ref ms' id='ms18Sn_446' href='#ms18Sn_446'>Ms 18Sn_446</a>Sabbepime bhikkhavo sannisinnā,<a class='brnum' id='br9' href='#br9'></a><br>
Upāsakā cāpi tatheva sotuṃ;<br>
Suṇantu dhammaṃ vimalenānubuddhaṃ,<br>
Subhāsitaṃ vāsavasseva devā”.</p>
<p><a class='ref sc' id='sc11' href='#sc11'>SC 11</a><a class='ref vns' id='vns388' href='#vns388'>SC Verse 388</a><a class='ref vnp' id='vnp385' href='#vnp385'>PTS Verse 385</a><a class='pts' id='pts68' href='#pts68'></a><a class='ref ms' id='ms18Sn_447' href='#ms18Sn_447'>Ms 18Sn_447</a>“Suṇātha me bhikkhavo sāvayāmi vo,<a class='brnum' id='br10' href='#br10'></a><br>
Dhammaṃ dhutaṃ tañca carātha sabbe;<br>
Iriyāpathaṃ pabbajitānulomikaṃ,<br>
Sevetha naṃ atthadaso mutīmā.</p>
<p><a class='ref sc' id='sc12' href='#sc12'>SC 12</a><a class='ref vns' id='vns389' href='#vns389'>SC Verse 389</a><a class='ref vnp' id='vnp386' href='#vnp386'>PTS Verse 386</a><a class='ref ms' id='ms18Sn_448' href='#ms18Sn_448'>Ms 18Sn_448</a>No ve vikāle vicareyya bhikkhu,<a class='brnum' id='br11' href='#br11'></a><br>
Gāme ca piṇḍāya careyya kāle;<br>
Akālacāriñhi sajanti saṅgā,<br>
Tasmā vikāle na caranti buddhā.</p>
<p><a class='ref sc' id='sc13' href='#sc13'>SC 13</a><a class='ref vns' id='vns390' href='#vns390'>SC Verse 390</a><a class='ref vnp' id='vnp387' href='#vnp387'>PTS Verse 387</a><a class='ref ms' id='ms18Sn_449' href='#ms18Sn_449'>Ms 18Sn_449</a>Rūpā ca saddā ca rasā ca gandhā,<a class='brnum' id='br12' href='#br12'></a><br>
Phassā ca ye sammadayanti satte;<br>
Etesu dhammesu vineyya chandaṃ,<br>
Kālena so pavise pātarāsaṃ.</p>
<p><a class='ref sc' id='sc14' href='#sc14'>SC 14</a><a class='ref vns' id='vns391' href='#vns391'>SC Verse 391</a><a class='ref vnp' id='vnp388' href='#vnp388'>PTS Verse 388</a><a class='ref ms' id='ms18Sn_450' href='#ms18Sn_450'>Ms 18Sn_450</a>Piṇḍañca bhikkhu samayena laddhā,<a class='brnum' id='br13' href='#br13'></a><br>
Eko paṭikkamma raho nisīde;<br>
Ajjhattacintī na mano bahiddhā,<br>
Nicchāraye saṅgahitattabhāvo.</p>
<p><a class='ref sc' id='sc15' href='#sc15'>SC 15</a><a class='ref vns' id='vns392' href='#vns392'>SC Verse 392</a><a class='ref vnp' id='vnp389' href='#vnp389'>PTS Verse 389</a><a class='ref ms' id='ms18Sn_451' href='#ms18Sn_451'>Ms 18Sn_451</a>Sacepi so sallape sāvakena,<a class='brnum' id='br14' href='#br14'></a><br>
Aññena vā kenaci bhikkhunā vā;<br>
Dhammaṃ paṇītaṃ tamudāhareyya,<br>
Na pesuṇaṃ nopi parūpavādaṃ.</p>
<p><a class='ref sc' id='sc16' href='#sc16'>SC 16</a><a class='ref vns' id='vns393' href='#vns393'>SC Verse 393</a><a class='ref vnp' id='vnp390' href='#vnp390'>PTS Verse 390</a><a class='ref ms' id='ms18Sn_452' href='#ms18Sn_452'>Ms 18Sn_452</a>Vādañhi eke paṭiseniyanti,<a class='brnum' id='br15' href='#br15'></a><br>
Na te pasaṃsāma parittapaññe;<br>
Tato tato ne pasajanti saṅgā,<br>
Cittañhi te tattha gamenti dūre.</p>
<p><a class='ref sc' id='sc17' href='#sc17'>SC 17</a><a class='ref vns' id='vns394' href='#vns394'>SC Verse 394</a><a class='ref vnp' id='vnp391' href='#vnp391'>PTS Verse 391</a><a class='ref ms' id='ms18Sn_453' href='#ms18Sn_453'>Ms 18Sn_453</a>Piṇḍaṃ vihāraṃ sayanāsanañca,<a class='brnum' id='br16' href='#br16'></a><br>
Āpañca saṅghāṭirajūpavāhanaṃ;<br>
Sutvāna dhammaṃ sugatena desitaṃ,<br>
Saṅkhāya seve varapaññasāvako.</p>
<p><a class='ref sc' id='sc18' href='#sc18'>SC 18</a><a class='ref vns' id='vns395' href='#vns395'>SC Verse 395</a><a class='ref vnp' id='vnp392' href='#vnp392'>PTS Verse 392</a><a class='pts' id='pts69' href='#pts69'></a><a class='ref ms' id='ms18Sn_454' href='#ms18Sn_454'>Ms 18Sn_454</a>Tasmā hi piṇḍe sayanāsane ca,<a class='brnum' id='br17' href='#br17'></a><br>
Āpe ca saṅghāṭirajūpavāhane;<br>
Etesu dhammesu anūpalitto,<br>
Bhikkhu yathā pokkhare vāribindu.</p>
<p><a class='ref sc' id='sc19' href='#sc19'>SC 19</a><a class='ref vns' id='vns396' href='#vns396'>SC Verse 396</a><a class='ref vnp' id='vnp393' href='#vnp393'>PTS Verse 393</a><a class='ref ms' id='ms18Sn_455' href='#ms18Sn_455'>Ms 18Sn_455</a>Gahaṭṭhavattaṃ pana vo vadāmi,<a class='brnum' id='br18' href='#br18'></a><br>
Yathākaro sāvako sādhu hoti;<br>
<span class='var' id='note229' title='na heso (si, pts1)' href='#note229' title='na heso (si, pts1)'>Na hesa</span> labbhā sapariggahena,<br>
Phassetuṃ yo kevalo bhikkhudhammo.</p>
<p><a class='ref sc' id='sc20' href='#sc20'>SC 20</a><a class='ref vns' id='vns397' href='#vns397'>SC Verse 397</a><a class='ref vnp' id='vnp394' href='#vnp394'>PTS Verse 394</a><a class='ref ms' id='ms18Sn_456' href='#ms18Sn_456'>Ms 18Sn_456</a>Pāṇaṃ <span class='var' id='note230' title='na hāne (bj)'>na hane</span> na ca ghātayeyya,<a class='brnum' id='br19' href='#note230' title='na hāne (bj)'>na hane</span> na ca ghātayeyya,<a class='brnum' id='br19'></a><br>
Na cānujaññā hanataṃ paresaṃ;<br>
Sabbesu bhūtesu nidhāya daṇḍaṃ,<br>
Ye thāvarā ye ca <span class='var' id='note231' title='tasanti (si, pts1)' href='#note231' title='tasanti (si, pts1)'>tasā santi</span> loke.</p>
<p><a class='ref sc' id='sc21' href='#sc21'>SC 21</a><a class='ref vns' id='vns398' href='#vns398'>SC Verse 398</a><a class='ref vnp' id='vnp395' href='#vnp395'>PTS Verse 395</a><a class='ref ms' id='ms18Sn_457' href='#ms18Sn_457'>Ms 18Sn_457</a>Tato adinnaṃ parivajjayeyya,<a class='brnum' id='br20' href='#br20'></a><br>
Kiñci kvaci sāvako bujjhamāno;<br>
Na hāraye harataṃ nānujaññā,<br>
Sabbaṃ adinnaṃ parivajjayeyya.</p>
<p><a class='ref sc' id='sc22' href='#sc22'>SC 22</a><a class='ref vns' id='vns399' href='#vns399'>SC Verse 399</a><a class='ref vnp' id='vnp396' href='#vnp396'>PTS Verse 396</a><a class='ref ms' id='ms18Sn_458' href='#ms18Sn_458'>Ms 18Sn_458</a>Abrahmacariyaṃ parivajjayeyya,<a class='brnum' id='br21' href='#br21'></a><br>
Aṅgārakāsuṃ jalitaṃva viññū;<br>
Asambhuṇanto pana brahmacariyaṃ,<br>
Parassa dāraṃ na atikkameyya.</p>
<p><a class='ref sc' id='sc23' href='#sc23'>SC 23</a><a class='ref vns' id='vns400' href='#vns400'>SC Verse 400</a><a class='ref vnp' id='vnp397' href='#vnp397'>PTS Verse 397</a><a class='ref ms' id='ms18Sn_459' href='#ms18Sn_459'>Ms 18Sn_459</a>Sabhaggato vā parisaggato vā,<a class='brnum' id='br22' href='#br22'></a><br>
Ekassa <span class='var' id='note232' title='ceko (bj, s1-3)' href='#note232' title='ceko (bj, s1-3)'>veko</span> na musā bhaṇeyya;<br>
Na bhāṇaye bhaṇataṃ nānujaññā,<br>
Sabbaṃ abhūtaṃ parivajjayeyya.</p>
<p><a class='ref sc' id='sc24' href='#sc24'>SC 24</a><a class='ref vns' id='vns401' href='#vns401'>SC Verse 401</a><a class='ref vnp' id='vnp398' href='#vnp398'>PTS Verse 398</a><a class='ref ms' id='ms18Sn_460' href='#ms18Sn_460'>Ms 18Sn_460</a>Majjañca pānaṃ na samācareyya,<a class='brnum' id='br23' href='#br23'></a><br>
Dhammaṃ imaṃ rocaye yo gahaṭṭho;<br>
Na pāyaye pivataṃ nānujaññā,<br>
Ummādanantaṃ iti naṃ viditvā.</p>
<p><a class='ref sc' id='sc25' href='#sc25'>SC 25</a><a class='ref vns' id='vns402' href='#vns402'>SC Verse 402</a><a class='ref vnp' id='vnp399' href='#vnp399'>PTS Verse 399</a><a class='pts' id='pts70' href='#pts70'></a><a class='ref ms' id='ms18Sn_461' href='#ms18Sn_461'>Ms 18Sn_461</a>Madā hi pāpāni karonti bālā,<a class='brnum' id='br24' href='#br24'></a><br>
Kārenti caññepi jane pamatte;<br>
Etaṃ apuññāyatanaṃ vivajjaye,<br>
Ummādanaṃ mohanaṃ bālakantaṃ.</p>
<p><a class='ref sc' id='sc26' href='#sc26'>SC 26</a><a class='ref vns' id='vns403' href='#vns403'>SC Verse 403</a><a class='ref vnp' id='vnp400' href='#vnp400'>PTS Verse 400</a><a class='ref ms' id='ms18Sn_462' href='#ms18Sn_462'>Ms 18Sn_462</a>Pāṇaṃ na hane na cādinnamādiye,<a class='brnum' id='br25' href='#br25'></a><br>
Musā na bhāse na ca majjapo siyā;<br>
Abrahmacariyā virameyya methunā,<br>
Rattiṃ na bhuñjeyya vikālabhojanaṃ.</p>
<p><a class='ref sc' id='sc27' href='#sc27'>SC 27</a><a class='ref vns' id='vns404' href='#vns404'>SC Verse 404</a><a class='ref vnp' id='vnp401' href='#vnp401'>PTS Verse 401</a><a class='ref ms' id='ms18Sn_463' href='#ms18Sn_463'>Ms 18Sn_463</a>Mālaṃ na dhāre na ca gandhamācare,<a class='brnum' id='br26' href='#br26'></a><br>
Mañce chamāyaṃ va sayetha santhate;<br>
Etañhi aṭṭhaṅgikamāhuposathaṃ,<br>
Buddhena dukkhantagunā pakāsitaṃ.</p>
<p><a class='ref sc' id='sc28' href='#sc28'>SC 28</a><a class='ref vns' id='vns405' href='#vns405'>SC Verse 405</a><a class='ref vnp' id='vnp402' href='#vnp402'>PTS Verse 402</a><a class='ref ms' id='ms18Sn_464' href='#ms18Sn_464'>Ms 18Sn_464</a>Tato ca pakkhassupavassuposathaṃ,<a class='brnum' id='br27' href='#br27'></a><br>
Cātuddasiṃ pañcadasiñca aṭṭhamiṃ;<br>
Pāṭihāriyapakkhañca pasannamānaso,<br>
Aṭṭhaṅgupetaṃ susamattarūpaṃ.</p>
<p><a class='ref sc' id='sc29' href='#sc29'>SC 29</a><a class='ref vns' id='vns406' href='#vns406'>SC Verse 406</a><a class='ref vnp' id='vnp403' href='#vnp403'>PTS Verse 403</a><a class='ref ms' id='ms18Sn_465' href='#ms18Sn_465'>Ms 18Sn_465</a>Tato ca pāto upavutthuposatho,<a class='brnum' id='br28' href='#br28'></a><br>
Annena pānena ca bhikkhusaṅghaṃ;<br>
Pasannacitto anumodamāno,<br>
Yathārahaṃ saṃvibhajetha viññū.</p>
<p><a class='ref sc' id='sc30' href='#sc30'>SC 30</a><a class='ref vns' id='vns407' href='#vns407'>SC Verse 407</a><a class='ref vnp' id='vnp404' href='#vnp404'>PTS Verse 404</a><a class='ref ms' id='ms18Sn_466' href='#ms18Sn_466'>Ms 18Sn_466</a>Dhammena mātāpitaro bhareyya,<a class='brnum' id='br29' href='#br29'></a><br>
Payojaye dhammikaṃ so vaṇijjaṃ;<br>
Etaṃ gihī vattayamappamatto,<br>
Sayampabhe nāma upeti deve”ti.</p>
</blockquote>
<p class='endsection'>Dhammikasuttaṃ cuddasamaṃ.</p>
<p class='endsutta'>Cūḷavaggo dutiyo.</p>
<blockquote class='uddanagatha'>
<p><a class='ref sc' id='sc31' href='#sc31'>SC 31</a><a class='pts' id='pts71' href='#pts71'></a><a class='ref ms' id='ms18Sn_470' href='#ms18Sn_470'>Ms 18Sn_470</a>Ratanāmagandho hiri ca,<br>
maṅgalaṃ sūcilomena;<br>
<span class='var' id='note234' title='kapilaṃca puna brāhmaṇadhammikaṃ (bj) | kapilo brāhmaṇopi ca (s1-3, mr) | dhammacariyā puna brāhmaṇadhammikaṃ (pts1)' href='#note234' title='kapilaṃca puna brāhmaṇadhammikaṃ (bj) | kapilo brāhmaṇopi ca (s1-3, mr) | dhammacariyā puna brāhmaṇadhammikaṃ (pts1)'>Dhammacariyañca brāhmaṇo</span>,<br>
nāvā kiṃsīlamuṭṭhānaṃ.</p>
<p><a class='ref sc' id='sc32' href='#sc32'>SC 32</a><a class='ref ms' id='ms18Sn_471' href='#ms18Sn_471'>Ms 18Sn_471</a>Rāhulo puna kappo ca,<br>
paribbājaniyaṃ tathā;<br>
Dhammikañca viduno āhu,<br>
cūḷavagganti cuddasāti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Cūḷavagga</span><span class='hidden'>Dhammikasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
