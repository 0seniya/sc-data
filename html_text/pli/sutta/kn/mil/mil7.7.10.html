<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil7.7.10' lang='pli'>
<header>
<ul>
<li class='division'>Milindapañha</li>
<li>Opammakathāpañha</li>
<li>Makkaṭakavagga</li>
</ul>
<h1>10. Tacchakaṅgapañha</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms28Mi_1978' href='#ms28Mi_1978'>Ms 28Mi_1978</a><a class='ref msdiv' id='msdiv284' href='#msdiv284'>Msdiv 284</a>“Bhante nāgasena, ‘tacchakassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, tacchako kāḷasuttaṃ anulometvā rukkhaṃ tacchati; evameva kho, mahārāja, yoginā yogāvacarena jinasāsanamanulomayitvā sīlapathaviyaṃ patiṭṭhahitvā saddhāhatthena paññāvāsiṃ gahetvā kilesā tacchetabbā. Idaṃ, mahārāja, tacchakassa paṭhamaṃ aṅgaṃ gahetabbaṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms28Mi_1979' href='#ms28Mi_1979'>Ms 28Mi_1979</a>Puna caparaṃ, mahārāja, tacchako phegguṃ apaharitvā sāramādiyati; evameva kho, mahārāja, yoginā yogāvacarena sassataṃ ucchedaṃ taṃ jīvaṃ taṃ sarīraṃ aññaṃ jīvaṃ aññaṃ sarīraṃ taduttamaṃ aññaduttamaṃ akatamabhabbaṃ apurisakāraṃ abrahmacariyavāsaṃ sattavināsaṃ navasattapātubhāvaṃ saṅkhārasassatabhāvaṃ yo karoti, so paṭisaṃvedeti, añño karoti, añño paṭisaṃvedeti, kammaphaladassanā ca kiriyaphaladiṭṭhi ca iti evarūpāni ceva aññāni ca vivādapathāni apanetvā saṅkhārānaṃ sabhāvaṃ paramasuññataṃ <span class='var' id='note683' title='nirīhanivajjitaṃ (bj) | nisattanijīvataṃ (mr)' href='#note683' title='nirīhanivajjitaṃ (bj) | nisattanijīvataṃ (mr)'>nirīhanijjīvataṃ</span> accantaṃ suññataṃ ādiyitabbaṃ. Idaṃ, mahārāja, tacchakassa dutiyaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena suttanipāte—</p>
<blockquote class='gatha'>
<p><a class='ref sc' id='sc3' href='#sc3'>SC 3</a><a class='ref pts-vp-pli' id='pts-vp-pli414' href='#pts-vp-pli414'></a><a class='ref ms' id='ms28Mi_1980' href='#ms28Mi_1980'>Ms 28Mi_1980</a>‘Kāraṇḍavaṃ niddhamatha,<br>
Kasambuṃ apakassatha;<br>
Tato palāpe vāhetha,<br>
Assamaṇe samaṇamānine.</p>
<p><a class='ref sc' id='sc4' href='#sc4'>SC 4</a><a class='ref ms' id='ms28Mi_1981' href='#ms28Mi_1981'>Ms 28Mi_1981</a>Niddhamitvāna pāpicche,<br>
pāpaācāragocare;<br>
Suddhā suddhehi saṃvāsaṃ,<br>
kappayavho patissatā;<br>
Tato samaggā nipakā,<br>
dukkhassantaṃ karissathā’”ti.</p>
</blockquote>
<p class='endsutta'><a class='ref sc' id='sc5' href='#sc5'>SC 5</a><a class='ref ms' id='ms28Mi_1982' href='#ms28Mi_1982'>Ms 28Mi_1982</a>Tacchakaṅgapañho dasamo.</p>
<p class='endsection'><a class='ref sc' id='sc6' href='#sc6'>SC 6</a><a class='ref ms' id='ms28Mi_1983' href='#ms28Mi_1983'>Ms 28Mi_1983</a>Makkaṭakavaggo chaṭṭho.</p>
<p class='uddana-intro'><a class='ref sc' id='sc7' href='#sc7'>SC 7</a><a class='ref ms' id='ms28Mi_1984' href='#ms28Mi_1984'>Ms 28Mi_1984</a>Tassuddānaṃ</p>
<blockquote class='uddanagatha'>
<p><a class='ref sc' id='sc8' href='#sc8'>SC 8</a><a class='ref ms' id='ms28Mi_1985' href='#ms28Mi_1985'>Ms 28Mi_1985</a>Makkaṭo dārako kummo,<br>
vanaṃ rukkho ca pañcamo;<br>
Megho maṇi māgaviko,<br>
bāḷisī tacchakena cāti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
