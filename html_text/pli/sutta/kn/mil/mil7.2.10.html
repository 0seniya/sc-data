<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil7.2.10' lang='pli'>
<header>
<ul>
<li class='division'>Milindapañha</li>
<li>Opammakathāpañha</li>
<li>Gadrabhavagga</li>
</ul>
<h1>10. Makkaṭaṅgapañha</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms28Mi_1700' href='#ms28Mi_1700'>Ms 28Mi_1700</a><a class='ref msdiv' id='msdiv234' href='#msdiv234'>Msdiv 234</a>“Bhante nāgasena, ‘makkaṭassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, makkaṭo vāsamupagacchanto tathārūpe okāse mahatimahārukkhe pavivitte <span class='var' id='note587' title='sabbattha pasākhe (bj) | sabbatthakasākhe (maku) | sabbaṭṭhasākhe (mr)' href='#note587' title='sabbattha pasākhe (bj) | sabbatthakasākhe (maku) | sabbaṭṭhasākhe (mr)'>sabbaṭṭhakasākhe</span> bhīruttāṇe vāsamupagacchati; evameva kho, mahārāja, yoginā yogāvacarena lajjiṃ pesalaṃ sīlavantaṃ kalyāṇadhammaṃ bahussutaṃ dhammadharaṃ vinayadharaṃ piyaṃ garubhāvanīyaṃ vattāraṃ vacanakkhamaṃ ovādakaṃ viññāpakaṃ sandassakaṃ samādapakaṃ samuttejakaṃ sampahaṃsakaṃ evarūpaṃ kalyāṇamittaṃ ācariyaṃ nissāya viharitabbaṃ. Idaṃ, mahārāja, makkaṭassa paṭhamaṃ aṅgaṃ gahetabbaṃ.</p>
<p><a class='ref sc' id='sc2' href='#sc2'>SC 2</a><a class='ref pts-vp-pli' id='pts-vp-pli374' href='#pts-vp-pli374'>PTS vp Pali 374</a><a class='ref ms' id='ms28Mi_1701' href='#ms28Mi_1701'>Ms 28Mi_1701</a>Puna caparaṃ, mahārāja, makkaṭo rukkheyeva carati tiṭṭhati nisīdati, yadi niddaṃ okkamati, tattheva rattiṃ vāsamanubhavati; evameva kho, mahārāja, yoginā yogāvacarena pavanābhimukhena bhavitabbaṃ, pavaneyeva ṭhānacaṅkamanisajjāsayanaṃ niddaṃ okkamitabbaṃ, tattheva satipaṭṭhānamanubhavitabbaṃ. Idaṃ, mahārāja, makkaṭassa dutiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—</p>
<blockquote class='gatha'>
<p><a class='ref sc' id='sc3' href='#sc3'>SC 3</a><a class='ref ms' id='ms28Mi_1702' href='#ms28Mi_1702'>Ms 28Mi_1702</a>‘Caṅkamantopi tiṭṭhanto,<br>
nisajjāsayanena vā;<br>
Pavane sobhate bhikkhu,<br>
pavanantaṃva vaṇṇitan’”ti.</p>
</blockquote>
<p class='endsutta'><a class='ref sc' id='sc4' href='#sc4'>SC 4</a><a class='ref ms' id='ms28Mi_1703' href='#ms28Mi_1703'>Ms 28Mi_1703</a>Makkaṭaṅgapañho dasamo.</p>
<p class='endsection'><a class='ref sc' id='sc5' href='#sc5'>SC 5</a><a class='ref ms' id='ms28Mi_1704' href='#ms28Mi_1704'>Ms 28Mi_1704</a>Gadrabhavaggo paṭhamo.</p>
<p class='uddana-intro'><a class='ref sc' id='sc6' href='#sc6'>SC 6</a><a class='ref ms' id='ms28Mi_1705' href='#ms28Mi_1705'>Ms 28Mi_1705</a>Tassuddānaṃ</p>
<blockquote class='uddanagatha'>
<p><a class='ref sc' id='sc7' href='#sc7'>SC 7</a><a class='ref ms' id='ms28Mi_1706' href='#ms28Mi_1706'>Ms 28Mi_1706</a><span class='var' id='note588' title='ghorassaro ca (bj, pts1) | ghorasaro ca (maku)' href='#note588' title='ghorassaro ca (bj, pts1) | ghorasaro ca (maku)'>Gadrabho ceva</span> kukkuṭo,<br>
kalando dīpini dīpiko;<br>
Kummo vaṃso ca cāpo ca,<br>
vāyaso atha makkaṭoti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
