<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil5.5.11' lang='pli'>
<header>
<ul>
<li class='division'>Milindapañha</li>
<li>Meṇḍakapañha</li>
<li>Santhavavagga</li>
</ul>
<h1>11. Ācariyānācariyapañha</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli235' href='#pts-vp-pli235'>PTS vp Pali 235</a><a class='ref ms' id='ms28Mi_1043' href='#ms28Mi_1043'>Ms 28Mi_1043</a><a class='ref msdiv' id='msdiv170' href='#msdiv170'>Msdiv 170</a>“Bhante nāgasena, bhāsitampetaṃ bhagavatā—</p>
<blockquote class='gatha'>
<p><a class='ref sc' id='sc2' href='#sc2'>SC 2</a><a class='ref ms' id='ms28Mi_1044' href='#ms28Mi_1044'>Ms 28Mi_1044</a>‘Na me ācariyo atthi,<br>
sadiso me na vijjati;<br>
Sadevakasmiṃ lokasmiṃ,<br>
natthi me paṭipuggalo’ti.</p>
</blockquote>
<p><a class='ref sc' id='sc3' href='#sc3'>SC 3</a><a class='ref ms' id='ms28Mi_1045' href='#ms28Mi_1045'>Ms 28Mi_1045</a>Puna ca bhaṇitaṃ—‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesi, uḷārāya ca maṃ pūjāya pūjesī’ti. Yadi, bhante nāgasena, tathāgatena bhaṇitaṃ—‘na me ācariyo atthi, sadiso me na vijjati. Sadevakasmiṃ lokasmiṃ, natthi me paṭipuggalo’ti, tena hi ‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesī’ti yaṃ vacanaṃ, taṃ micchā. Yadi tathāgatena bhaṇitaṃ—‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesī’ti, tena hi ‘na me ācariyo atthi, sadiso me na vijjati. Sadevakasmiṃ lokasmiṃ, natthi me paṭipuggalo’ti tampi vacanaṃ micchā. Ayampi ubhato koṭiko pañho tavānuppatto, so tayā nibbāhitabbo”ti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms28Mi_1046' href='#ms28Mi_1046'>Ms 28Mi_1046</a>“Bhāsitampetaṃ, mahārāja, tathāgatena</p>
<blockquote class='gatha'>
<p><a class='ref sc' id='sc5' href='#sc5'>SC 5</a><a class='ref ms' id='ms28Mi_1047' href='#ms28Mi_1047'>Ms 28Mi_1047</a>‘Na me ācariyo atthi,<br>
sadiso me na vijjati;<br>
Sadevakasmiṃ lokasmiṃ,<br>
natthi me paṭipuggalo’ti.</p>
</blockquote>
<p><a class='ref sc' id='sc6' href='#sc6'>SC 6</a><a class='ref ms' id='ms28Mi_1048' href='#ms28Mi_1048'>Ms 28Mi_1048</a>Bhaṇitañca—‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesi, uḷārāya ca maṃ pūjāya pūjesī’ti.</p>
<p><a class='ref sc' id='sc7' href='#sc7'>SC 7</a><a class='ref ms' id='ms28Mi_1049' href='#ms28Mi_1049'>Ms 28Mi_1049</a>Tañca pana vacanaṃ pubbeva sambodhā anabhisambuddhassa bodhisattasseva sato ācariyabhāvaṃ sandhāya bhāsitaṃ.</p>
<p><a class='ref sc' id='sc8' href='#sc8'>SC 8</a><a class='ref pts-vp-pli' id='pts-vp-pli236' href='#pts-vp-pli236'>PTS vp Pali 236</a><a class='ref ms' id='ms28Mi_1050' href='#ms28Mi_1050'>Ms 28Mi_1050</a>Pañcime, mahārāja, pubbeva sambodhā anabhisambuddhassa bodhisattassa sato ācariyā, yehi anusiṭṭho bodhisatto tattha tattha divasaṃ vītināmesi. Katame pañca? Ye te, mahārāja, aṭṭha brāhmaṇā jātamatte bodhisatte lakkhaṇāni pariggaṇhiṃsu, seyyathidaṃ—rāmo dhajo lakkhaṇo mantī yañño suyāmo subhojo sudattoti. Te tassa sotthiṃ pavedayitvā rakkhākammaṃ akaṃsu, te ca paṭhamaṃ ācariyā.</p>
<p><a class='ref sc' id='sc9' href='#sc9'>SC 9</a><a class='ref ms' id='ms28Mi_1051' href='#ms28Mi_1051'>Ms 28Mi_1051</a>Puna caparaṃ, mahārāja, bodhisattassa pitā suddhodano rājā yaṃ tena samayena abhijātaṃ udiccajātimantaṃ padakaṃ veyyākaraṇaṃ chaḷaṅgavantaṃ sabbamittaṃ nāma brāhmaṇaṃ upanetvā sovaṇṇena <span class='var' id='note399' title='bhiṅkārena (bj, pts1)' href='#note399' title='bhiṅkārena (bj, pts1)'>bhiṅgārena</span> udakaṃ oṇojetvā ‘imaṃ kumāraṃ sikkhāpehī’ti adāsi, ayaṃ dutiyo ācariyo.</p>
<p><a class='ref sc' id='sc10' href='#sc10'>SC 10</a><a class='ref ms' id='ms28Mi_1052' href='#ms28Mi_1052'>Ms 28Mi_1052</a>Puna caparaṃ, mahārāja, yā sā devatā bodhisattaṃ saṃvejesi, yassā vacanaṃ sutvā bodhisatto saṃviggo ubbiggo tasmiṃyeva khaṇe nekkhammaṃ nikkhamitvā pabbaji, ayaṃ tatiyo ācariyo.</p>
<p><a class='ref sc' id='sc11' href='#sc11'>SC 11</a><a class='ref ms' id='ms28Mi_1053' href='#ms28Mi_1053'>Ms 28Mi_1053</a>Puna caparaṃ, mahārāja, āḷāro kālāmo ākiñcaññāyatanassa parikammaṃ <span class='var' id='note400' title='ācikkhati (mr)' href='#note400' title='ācikkhati (mr)'>ācikkhi</span>, ayaṃ catuttho ācariyo.</p>
<p><a class='ref sc' id='sc12' href='#sc12'>SC 12</a><a class='ref ms' id='ms28Mi_1054' href='#ms28Mi_1054'>Ms 28Mi_1054</a>Puna caparaṃ, mahārāja, udako rāmaputto nevasaññānāsaññāyatanassa parikammaṃ <span class='var' id='note401' title='ācikkhati (mr)' href='#note401' title='ācikkhati (mr)'>ācikkhi</span>, ayaṃ pañcamo ācariyo.</p>
<p><a class='ref sc' id='sc13' href='#sc13'>SC 13</a><a class='ref ms' id='ms28Mi_1055' href='#ms28Mi_1055'>Ms 28Mi_1055</a>Ime kho, mahārāja, pubbeva sambodhā anabhisambuddhassa bodhisattassa sato pañca ācariyā. Te ca pana ācariyā lokiye dhamme. Imasmiñca pana, mahārāja, lokuttare dhamme sabbaññutañāṇappaṭivedhāya natthi tathāgatassa anuttaro anusāsako, sayambhū, mahārāja, tathāgato anācariyako, tasmā kāraṇā tathāgatena bhaṇitaṃ—</p>
<blockquote class='gatha'>
<p><a class='ref sc' id='sc14' href='#sc14'>SC 14</a><a class='ref ms' id='ms28Mi_1056' href='#ms28Mi_1056'>Ms 28Mi_1056</a>‘Na me ācariyo atthi,<br>
sadiso me na vijjati;<br>
Sadevakasmiṃ lokasmiṃ,<br>
natthi me paṭipuggalo’”ti.</p>
</blockquote>
<p><a class='ref sc' id='sc15' href='#sc15'>SC 15</a><a class='ref ms' id='ms28Mi_1057' href='#ms28Mi_1057'>Ms 28Mi_1057</a>“Sādhu, bhante nāgasena, evametaṃ tathā sampaṭicchāmī”ti.</p>
<p class='endsutta'><a class='ref sc' id='sc16' href='#sc16'>SC 16</a><a class='ref ms' id='ms28Mi_1058' href='#ms28Mi_1058'>Ms 28Mi_1058</a><span class='var' id='note402' title='buddhassa ācariyānācariyakatāpañho (bj) | aggānaggasamaṇapañho (maku)' href='#note402' title='buddhassa ācariyānācariyakatāpañho (bj) | aggānaggasamaṇapañho (maku)'>Ācariyānācariyapañho</span> ekādasamo.</p>
<p class='endsection'><a class='ref sc' id='sc17' href='#sc17'>SC 17</a><a class='ref ms' id='ms28Mi_1059' href='#ms28Mi_1059'>Ms 28Mi_1059</a>Santhavavaggo pañcamo.</p>
<p class='endsutta'><a class='ref sc' id='sc18' href='#sc18'>SC 18</a><a class='ref ms' id='ms28Mi_1060' href='#ms28Mi_1060'>Ms 28Mi_1060</a>Imasmiṃ vagge ekādasa pañhā.</p>
<p class='endsection'><a class='ref sc' id='sc19' href='#sc19'>SC 19</a><a class='ref ms' id='ms28Mi_1061' href='#ms28Mi_1061'>Ms 28Mi_1061</a>Meṇḍakapañho niṭṭhito.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
