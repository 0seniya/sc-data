<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil3.1.5' lang='pli'>
<header>
<ul>
<li class='division'>Milindapañha</li>
<li>Mahāvagga</li>
</ul>
<h1>5. Pabbajjapañha</h1>
</header>
<p><a class='ref sc' id='sc1'>SC 1</a><a class='ref ms' id='ms28Mi_115'>Ms 28Mi_115</a><a class='ref msdiv' id='msdiv28'>Msdiv 28</a>Atha kho āyasmā nāgaseno yena milindassa rañño nivesanaṃ tenupasaṅkami, upasaṅkamitvā paññatte āsane nisīdi. Atha kho milindo rājā āyasmantaṃ nāgasenaṃ saparisaṃ paṇītena khādanīyena bhojanīyena sahatthā santappetvā sampavāretvā ekamekaṃ bhikkhuṃ ekamekena dussayugena acchādetvā āyasmantaṃ nāgasenaṃ ticīvarena acchādetvā āyasmantaṃ nāgasenaṃ etadavoca—“bhante nāgasena, dasahi, bhikkhūhi saddhiṃ idha nisīdatha, avasesā gacchantū”ti.</p>
<p><a class='ref sc' id='sc2'>SC 2</a><a class='ref ms' id='ms28Mi_116'>Ms 28Mi_116</a>Atha kho milindo rājā āyasmantaṃ nāgasenaṃ bhuttāviṃ onītapattapāṇiṃ viditvā aññataraṃ nīcaṃ āsanaṃ gahetvā ekamantaṃ nisīdi, ekamantaṃ nisinno kho milindo rājā āyasmantaṃ nāgasenaṃ etadavoca—“bhante nāgasena, kimhi hoti kathāsallāpo”ti? “Atthena mayaṃ, mahārāja, atthikā, atthe hotu kathāsallāpo”ti.</p>
<p><a class='ref sc' id='sc3'>SC 3</a><a class='ref ms' id='ms28Mi_117'>Ms 28Mi_117</a>Rājā āha—“kimatthiyā, bhante nāgasena, tumhākaṃ pabbajjā, ko ca tumhākaṃ paramattho”ti. Thero āha—“kinti, mahārāja, idaṃ dukkhaṃ nirujjheyya, aññañca dukkhaṃ na uppajjeyyāti. Etadatthā, mahārāja, amhākaṃ pabbajjā, anupādā parinibbānaṃ kho pana amhākaṃ paramattho”ti.</p>
<p><a class='ref sc' id='sc4'>SC 4</a><a class='pts' id='pts32'></a><a class='ref ms' id='ms28Mi_118'>Ms 28Mi_118</a>“Kiṃ pana, bhante nāgasena, sabbe etadatthāya pabbajantī”ti? “Na hi, mahārāja, keci etadatthāya pabbajanti, keci <span class='var' id='note44' title='rājabhītiyā (bj) | rājabhītitā (si)'>rājābhinītā</span> pabbajanti, keci <span class='var' id='note45' title='corabhītiyā (bj) | corabhītitā (si)'>corābhinītā</span> pabbajanti, keci iṇaṭṭā pabbajanti, keci ājīvikatthāya pabbajanti, ye pana sammā pabbajanti, te etadatthāya pabbajantī”ti.</p>
<p><a class='ref sc' id='sc5'>SC 5</a><a class='ref ms' id='ms28Mi_119'>Ms 28Mi_119</a>“Tvaṃ pana, bhante, etadatthāya pabbajitosī”ti? “Ahaṃ kho, mahārāja, daharako santo pabbajito, na jānāmi imassa nāmatthāya pabbajāmīti, api ca kho me evaṃ ahosi ‘paṇḍitā ime samaṇā sakyaputtiyā, te maṃ sikkhāpessantī’ti, svāhaṃ tehi sikkhāpito jānāmi ca passāmi ca ‘imassa nāmatthāya pabbajjā’”ti.</p>
<p><a class='ref sc' id='sc6'>SC 6</a><a class='ref ms' id='ms28Mi_120'>Ms 28Mi_120</a>“Kallosi, bhante nāgasenā”ti.</p>
<p class='endsutta'><a class='ref sc' id='sc7'>SC 7</a><a class='ref ms' id='ms28Mi_121'>Ms 28Mi_121</a><span class='var' id='note46' title='pabbajāpañho (maku)'>Pabbajjapañho</span> pañcamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
