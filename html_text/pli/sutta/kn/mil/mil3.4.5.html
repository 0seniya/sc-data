<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil3.4.5' lang='pli'>
<header>
<ul>
<li class='division'>Milindapañha</li>
<li>Nibbānavagga</li>
</ul>
<h1>5. Vāyāmakaraṇapañha</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli66' href='#pts-vp-pli66'></a><a class='ref ms' id='ms28Mi_331' href='#ms28Mi_331'>Ms 28Mi_331</a><a class='ref msdiv' id='msdiv67' href='#msdiv67'>Msdiv 67</a>Rājā āha—“bhante nāgasena, tumhe bhaṇatha—‘kinti imaṃ dukkhaṃ nirujjheyya, aññañca dukkhaṃ nuppajjeyyāti. Etadatthā, mahārāja, amhākaṃ pabbajjā’ti. Kiṃ paṭikacceva vāyamitena, nanu sampatte kāle vāyamitabban”ti? Thero āha— “sampatte kāle, mahārāja, vāyāmo akiccakaro bhavati, paṭikacceva vāyāmo kiccakaro bhavatī”ti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms28Mi_332' href='#ms28Mi_332'>Ms 28Mi_332</a>“Opammaṃ karohī”ti. “Taṃ kiṃ maññasi, mahārāja, yadā tvaṃ pipāsito bhaveyyāsi, tadā tvaṃ udapānaṃ khaṇāpeyyāsi, taḷākaṃ khaṇāpeyyāsi ‘pānīyaṃ pivissāmī’”ti? “Na hi, bhante”ti. “Evameva kho, mahārāja, sampatte kāle vāyāmo akiccakaro bhavati, paṭikacceva vāyāmo kiccakaro bhavatī”ti.</p>
<p><a class='ref sc' id='sc3' href='#sc3'>SC 3</a><a class='ref ms' id='ms28Mi_333' href='#ms28Mi_333'>Ms 28Mi_333</a>“Bhiyyo opammaṃ karohī”ti. “Taṃ kiṃ maññasi, mahārāja, yadā tvaṃ bubhukkhito bhaveyyāsi, tadā tvaṃ khettaṃ kasāpeyyāsi, sāliṃ ropāpeyyāsi, dhaññaṃ atiharāpeyyāsi ‘bhattaṃ bhuñjissāmī’”ti? “Na hi, bhante”ti. “Evameva kho, mahārāja, sampatte kāle vāyāmo akiccakaro bhavati, paṭikacceva vāyāmo kiccakaro bhavatī”ti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms28Mi_334' href='#ms28Mi_334'>Ms 28Mi_334</a>“Bhiyyo opammaṃ karohī”ti. “Taṃ kiṃ maññasi, mahārāja, yadā te saṅgāmo paccupaṭṭhito bhaveyya, tadā tvaṃ parikhaṃ khaṇāpeyyāsi, pākāraṃ kārāpeyyāsi, gopuraṃ kārāpeyyāsi, aṭṭālakaṃ kārāpeyyāsi, dhaññaṃ atiharāpeyyāsi, tadā tvaṃ hatthismiṃ sikkheyyāsi, assasmiṃ sikkheyyāsi, rathasmiṃ sikkheyyāsi, dhanusmiṃ sikkheyyāsi, tharusmiṃ sikkheyyāsī”ti? “Na hi, bhante”ti. “Evameva kho, mahārāja, sampatte kāle vāyāmo akiccakaro bhavati, paṭikacceva vāyāmo kiccakaro bhavati. Bhāsitampetaṃ, mahārāja bhagavatā—</p>
<blockquote class='gatha'>
<p><a class='ref sc' id='sc5' href='#sc5'>SC 5</a><a class='ref ms' id='ms28Mi_335' href='#ms28Mi_335'>Ms 28Mi_335</a>‘Paṭikacceva taṃ kayirā,<br>
yaṃ jaññā hitamattano;<br>
Na sākaṭikacintāya,<br>
mantā dhīro parakkame.</p>
<p><a class='ref sc' id='sc6' href='#sc6'>SC 6</a><a class='ref ms' id='ms28Mi_336' href='#ms28Mi_336'>Ms 28Mi_336</a>Yathā sākaṭiko <span class='var' id='note96' title='nāma (bj, pts1, mr) | pasatthaṃ (maku)' href='#note96' title='nāma (bj, pts1, mr) | pasatthaṃ (maku)'>maṭṭhaṃ</span>,<br>
samaṃ hitvā mahāpathaṃ;<br>
Visamaṃ maggamāruyha,<br>
akkhacchinnova jhāyati.</p>
<p><a class='ref sc' id='sc7' href='#sc7'>SC 7</a><a class='ref pts-vp-pli' id='pts-vp-pli67' href='#pts-vp-pli67'></a><a class='ref ms' id='ms28Mi_337' href='#ms28Mi_337'>Ms 28Mi_337</a>Evaṃ dhammā apakkamma,<br>
adhammamanuvattiya;<br>
Mando maccu mukhaṃ patto,<br>
akkhacchinnova <span class='var' id='note97' title='socatīti (bj, pts1)' href='#note97' title='socatīti (bj, pts1)'>jhāyatī’”ti</span>.</p>
</blockquote>
<p><a class='ref sc' id='sc8' href='#sc8'>SC 8</a><a class='ref ms' id='ms28Mi_338' href='#ms28Mi_338'>Ms 28Mi_338</a>“Kallosi, bhante nāgasenā”ti.</p>
<p class='endsutta'><a class='ref sc' id='sc9' href='#sc9'>SC 9</a><a class='ref ms' id='ms28Mi_339' href='#ms28Mi_339'>Ms 28Mi_339</a><span class='var' id='note98' title='paṭikaccevavāyāmakaraṇapañho (maku)' href='#note98' title='paṭikaccevavāyāmakaraṇapañho (maku)'>Vāyāmakaraṇapañho</span> pañcamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
