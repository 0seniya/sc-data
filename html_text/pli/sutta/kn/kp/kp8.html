<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kp8' lang='pli'>
<header>
<ul>
<li class='division'>Khuddakapāṭha</li>
</ul>
<h1>8. Nidhikaṇḍasutta</h1>
</header>
<blockquote class='gatha'>
<p><a class='ref msdiv' id='msdiv1' href='#msdiv1'>Msdiv 1</a><a class='ref ms' id='ms18Kh_78' href='#ms18Kh_78'>Ms 18Kh_78</a><a class='ref sc' id='sc1' href='#sc1'>SC 1</a>Nidhiṃ nidheti puriso,<br>
gambhīre odakantike;<br>
Atthe kicce samuppanne,<br>
atthāya me bhavissati.<br></p>
<p><a class='ref msdiv' id='msdiv2' href='#msdiv2'>Msdiv 2</a><a class='ref ms' id='ms18Kh_79' href='#ms18Kh_79'>Ms 18Kh_79</a><a class='ref sc' id='sc2' href='#sc2'>SC 2</a>Rājato vā duruttassa,<br>
corato pīḷitassa vā;<br>
Iṇassa vā pamokkhāya,<br>
dubbhikkhe āpadāsu vā;<br>
Etadatthāya lokasmiṃ,<br>
nidhi nāma nidhīyati.<br></p>
<p><a class='ref msdiv' id='msdiv3' href='#msdiv3'>Msdiv 3</a><a class='ref ms' id='ms18Kh_80' href='#ms18Kh_80'>Ms 18Kh_80</a><a class='ref sc' id='sc3' href='#sc3'>SC 3</a>Tāvassunihito santo,<br>
gambhīre odakantike;<br>
Na sabbo sabbadā eva,<br>
tassa taṃ upakappati.<br></p>
<p><a class='ref msdiv' id='msdiv4' href='#msdiv4'>Msdiv 4</a><a class='ref ms' id='ms18Kh_81' href='#ms18Kh_81'>Ms 18Kh_81</a><a class='ref sc' id='sc4' href='#sc4'>SC 4</a>Nidhi vā ṭhānā cavati,<br>
saññā vāssa vimuyhati;<br>
Nāgā vā apanāmenti,<br>
yakkhā vāpi haranti naṃ.<br></p>
<p><a class='ref msdiv' id='msdiv5' href='#msdiv5'>Msdiv 5</a><a class='ref ms' id='ms18Kh_82' href='#ms18Kh_82'>Ms 18Kh_82</a><a class='ref sc' id='sc5' href='#sc5'>SC 5</a>Appiyā vāpi dāyādā,<br>
uddharanti apassato;<br>
Yadā puññakkhayo hoti,<br>
sabbametaṃ vinassati.<br></p>
<p><a class='ref msdiv' id='msdiv6' href='#msdiv6'>Msdiv 6</a><a class='ref ms' id='ms18Kh_83' href='#ms18Kh_83'>Ms 18Kh_83</a><a class='ref sc' id='sc6' href='#sc6'>SC 6</a>Yassa dānena sīlena,<br>
saṃyamena damena ca;<br>
Nidhī sunihito hoti,<br>
itthiyā purisassa vā.<br></p>
<p><a class='ref msdiv' id='msdiv7' href='#msdiv7'>Msdiv 7</a><a class='ref ms' id='ms18Kh_84' href='#ms18Kh_84'>Ms 18Kh_84</a><a class='ref sc' id='sc7' href='#sc7'>SC 7</a>Cetiyamhi ca saṃghe vā,<br>
puggale atithīsu vā;<br>
Mātari pitari cāpi,<br>
atho jeṭṭhamhi bhātari.<br></p>
<p><a class='ref msdiv' id='msdiv8' href='#msdiv8'>Msdiv 8</a><a class='ref ms' id='ms18Kh_85' href='#ms18Kh_85'>Ms 18Kh_85</a><a class='ref sc' id='sc8' href='#sc8'>SC 8</a>Eso nidhi sunihito,<br>
ajeyyo anugāmiko;<br>
Pahāya gamanīyesu,<br>
etaṃ ādāya gacchati.<br></p>
<p><a class='ref msdiv' id='msdiv9' href='#msdiv9'>Msdiv 9</a><a class='ref ms' id='ms18Kh_86' href='#ms18Kh_86'>Ms 18Kh_86</a><a class='ref sc' id='sc9' href='#sc9'>SC 9</a>Asādhāraṇamaññesaṃ,<br>
acorāharaṇo nidhi;<br>
Kayirātha dhīro puññāni,<br>
yo nidhi anugāmiko.<br></p>
<p><a class='ref msdiv' id='msdiv10' href='#msdiv10'>Msdiv 10</a><a class='ref ms' id='ms18Kh_87' href='#ms18Kh_87'>Ms 18Kh_87</a><a class='ref sc' id='sc10' href='#sc10'>SC 10</a>Esa devamanussānaṃ,<br>
sabbakāmadado nidhi;<br>
Yaṃ yadevābhipatthenti,<br>
sabbametena labbhati.<br></p>
<p><a class='ref msdiv' id='msdiv11' href='#msdiv11'>Msdiv 11</a><a class='ref ms' id='ms18Kh_88' href='#ms18Kh_88'>Ms 18Kh_88</a><a class='ref sc' id='sc11' href='#sc11'>SC 11</a>Suvaṇṇatā susaratā,<br>
susaṇṭhānā surūpatā;<br>
Ādhipaccaparivāro,<br>
sabbametena labbhati.<br></p>
<p><a class='ref msdiv' id='msdiv12' href='#msdiv12'>Msdiv 12</a><a class='ref ms' id='ms18Kh_89' href='#ms18Kh_89'>Ms 18Kh_89</a><a class='ref sc' id='sc12' href='#sc12'>SC 12</a>Padesarajjaṃ issariyaṃ,<br>
cakkavattisukhaṃ piyaṃ;<br>
Devarajjampi dibbesu,<br>
sabbametena labbhati.<br></p>
<p><a class='ref msdiv' id='msdiv13' href='#msdiv13'>Msdiv 13</a><a class='ref ms' id='ms18Kh_90' href='#ms18Kh_90'>Ms 18Kh_90</a><a class='ref sc' id='sc13' href='#sc13'>SC 13</a>Mānussikā ca sampatti,<br>
devaloke ca yā rati;<br>
Yā ca nibbānasampatti,<br>
sabbametena labbhati.<br></p>
<p><a class='ref msdiv' id='msdiv14' href='#msdiv14'>Msdiv 14</a><a class='ref ms' id='ms18Kh_91' href='#ms18Kh_91'>Ms 18Kh_91</a><a class='ref sc' id='sc14' href='#sc14'>SC 14</a>Mittasampadamāgamma,<br>
yonisova payuñjato;<br>
Vijjāvimuttivasībhāvo,<br>
sabbametena labbhati.<br></p>
<p><a class='ref msdiv' id='msdiv15' href='#msdiv15'>Msdiv 15</a><a class='ref ms' id='ms18Kh_92' href='#ms18Kh_92'>Ms 18Kh_92</a><a class='ref sc' id='sc15' href='#sc15'>SC 15</a>Paṭisambhidā vimokkhā ca,<br>
yā ca sāvakapāramī;<br>
Paccekabodhi buddhabhūmi,<br>
sabbametena labbhati.<br></p>
<p><a class='ref msdiv' id='msdiv16' href='#msdiv16'>Msdiv 16</a><a class='ref ms' id='ms18Kh_93' href='#ms18Kh_93'>Ms 18Kh_93</a><a class='ref sc' id='sc16' href='#sc16'>SC 16</a>Evaṃ mahatthikā esā,<br>
yadidaṃ puññasampadā;<br>
Tasmā dhīrā pasaṃsanti,<br>
paṇḍitā katapuññatanti.<br></p>
</blockquote>
<p class='endsutta'><a class='ref sc' id='sc17' href='#sc17'>SC 17</a><a class='ref ms' id='ms18Kh_94' href='#ms18Kh_94'>Ms 18Kh_94</a>Nidhikaṇḍasuttaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Sāmaññaphalasutta</span> <span class='hidden'>Rājāmaccakathā</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
