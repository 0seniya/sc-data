<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kp6' lang='pli'>
<header>
<ul>
<li class='division'>Khuddakapāṭha</li>
</ul>
<h1>6. Ratanasutta</h1>
</header>
<blockquote class='gatha'>
<p><a class='ref msdiv' id='msdiv1'>Msdiv 1</a><a class='ref ms' id='ms18Kh_45'>Ms 18Kh_45</a><a class='ref sc' id='sc1' href='#msdiv1'>Msdiv 1</a><a class='ref ms' id='ms18Kh_45'>Ms 18Kh_45</a><a class='ref sc' id='sc1'>SC 1</a>Yānīdha bhūtāni samāgatāni,<br>
Bhummāni vā yāni va antalikkhe;<br>
Sabbeva bhūtā sumanā bhavantu,<br>
Athopi sakkacca suṇantu bhāsitaṃ.<br></p>
<p><a class='ref msdiv' id='msdiv2'>Msdiv 2</a><a class='ref ms' id='ms18Kh_46'>Ms 18Kh_46</a><a class='ref sc' id='sc2' href='#msdiv2'>Msdiv 2</a><a class='ref ms' id='ms18Kh_46'>Ms 18Kh_46</a><a class='ref sc' id='sc2'>SC 2</a>Tasmā hi bhūtā nisāmetha sabbe,<br>
Mettaṃ karotha mānusiyā pajāya;<br>
Divā ca ratto ca haranti ye baliṃ,<br>
Tasmā hi ne rakkhatha appamattā.<br></p>
<p><a class='ref msdiv' id='msdiv3'>Msdiv 3</a><a class='ref ms' id='ms18Kh_47'>Ms 18Kh_47</a><a class='ref sc' id='sc3' href='#msdiv3'>Msdiv 3</a><a class='ref ms' id='ms18Kh_47'>Ms 18Kh_47</a><a class='ref sc' id='sc3'>SC 3</a>Yaṃ kiñci vittaṃ idha vā huraṃ vā,<br>
Saggesu vā yaṃ ratanaṃ paṇītaṃ;<br>
Na no samaṃ atthi tathāgatena,<br>
Idampi buddhe ratanaṃ paṇītaṃ;<br>
Etena saccena suvatthi hotu.<br></p>
<p><a class='ref msdiv' id='msdiv4'>Msdiv 4</a><a class='ref ms' id='ms18Kh_48'>Ms 18Kh_48</a><a class='ref sc' id='sc4' href='#msdiv4'>Msdiv 4</a><a class='ref ms' id='ms18Kh_48'>Ms 18Kh_48</a><a class='ref sc' id='sc4'>SC 4</a>Khayaṃ virāgaṃ amataṃ paṇītaṃ,<br>
Yadajjhagā sakyamunī samāhito;<br>
Na tena dhammena samatthi kiñci,<br>
Idampi dhamme ratanaṃ paṇītaṃ;<br>
Etena saccena suvatthi hotu.<br></p>
<p><a class='ref msdiv' id='msdiv5'>Msdiv 5</a><a class='ref ms' id='ms18Kh_49'>Ms 18Kh_49</a><a class='ref sc' id='sc5' href='#msdiv5'>Msdiv 5</a><a class='ref ms' id='ms18Kh_49'>Ms 18Kh_49</a><a class='ref sc' id='sc5'>SC 5</a>Yaṃ buddhaseṭṭho parivaṇṇayī suciṃ,<br>
Samādhimānantarikaññamāhu;<br>
Samādhinā tena samo na vijjati,<br>
Idampi dhamme ratanaṃ paṇītaṃ;<br>
Etena saccena suvatthi hotu.<br></p>
<p><a class='ref msdiv' id='msdiv6'>Msdiv 6</a><a class='ref ms' id='ms18Kh_50'>Ms 18Kh_50</a><a class='ref sc' id='sc6' href='#msdiv6'>Msdiv 6</a><a class='ref ms' id='ms18Kh_50'>Ms 18Kh_50</a><a class='ref sc' id='sc6'>SC 6</a>Ye puggalā aṭṭha sataṃ pasatthā,<br>
Cattāri etāni yugāni honti;<br>
Te dakkhiṇeyyā sugatassa sāvakā,<br>
Etesu dinnāni mahapphalāni;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class='ref msdiv' id='msdiv7'>Msdiv 7</a><a class='ref ms' id='ms18Kh_51'>Ms 18Kh_51</a><a class='ref sc' id='sc7' href='#msdiv7'>Msdiv 7</a><a class='ref ms' id='ms18Kh_51'>Ms 18Kh_51</a><a class='ref sc' id='sc7'>SC 7</a>Ye suppayuttā manasā daḷhena,<br>
Nikkāmino gotamasāsanamhi;<br>
Te pattipattā amataṃ vigayha,<br>
Laddhā mudhā nibbutiṃ bhuñjamānā;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class='ref msdiv' id='msdiv8'>Msdiv 8</a><a class='ref ms' id='ms18Kh_52'>Ms 18Kh_52</a><a class='ref sc' id='sc8' href='#msdiv8'>Msdiv 8</a><a class='ref ms' id='ms18Kh_52'>Ms 18Kh_52</a><a class='ref sc' id='sc8'>SC 8</a>Yathindakhīlo pathavissito siyā,<br>
Catubbhi vātehi asampakampiyo;<br>
Tathūpamaṃ sappurisaṃ vadāmi,<br>
Yo ariyasaccāni avecca passati;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class='ref msdiv' id='msdiv9'>Msdiv 9</a><a class='ref ms' id='ms18Kh_53'>Ms 18Kh_53</a><a class='ref sc' id='sc9' href='#msdiv9'>Msdiv 9</a><a class='ref ms' id='ms18Kh_53'>Ms 18Kh_53</a><a class='ref sc' id='sc9'>SC 9</a>Ye ariyasaccāni vibhāvayanti,<br>
Gambhīrapaññena sudesitāni;<br>
Kiñcāpi te honti bhusaṃ pamattā,<br>
Na te bhavaṃ aṭṭhamamādiyanti;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class='ref msdiv' id='msdiv10'>Msdiv 10</a><a class='ref ms' id='ms18Kh_54'>Ms 18Kh_54</a><a class='ref sc' id='sc10' href='#msdiv10'>Msdiv 10</a><a class='ref ms' id='ms18Kh_54'>Ms 18Kh_54</a><a class='ref sc' id='sc10'>SC 10</a>Sahāvassa dassanasampadāya,<br>
Tayassu dhammā jahitā bhavanti;<br>
Sakkāyadiṭṭhī vicikicchitañca,<br>
Sīlabbataṃ vāpi yadatthi kiñci.<br></p>
<p><a class='ref msdiv' id='msdiv11'>Msdiv 11</a><a class='ref ms' id='ms18Kh_55'>Ms 18Kh_55</a><a class='ref sc' id='sc11' href='#msdiv11'>Msdiv 11</a><a class='ref ms' id='ms18Kh_55'>Ms 18Kh_55</a><a class='ref sc' id='sc11'>SC 11</a>Catūhapāyehi ca vippamutto,<br>
Chaccābhiṭhānāni abhabba kātuṃ;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class='ref msdiv' id='msdiv12'>Msdiv 12</a><a class='ref ms' id='ms18Kh_56'>Ms 18Kh_56</a><a class='ref sc' id='sc12' href='#msdiv12'>Msdiv 12</a><a class='ref ms' id='ms18Kh_56'>Ms 18Kh_56</a><a class='ref sc' id='sc12'>SC 12</a>Kiñcāpi so kamma karoti pāpakaṃ,<br>
Kāyena vācā uda cetasā vā;<br>
Abhabba so tassa paṭicchadāya,<br>
Abhabbatā diṭṭhapadassa vuttā;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class='ref msdiv' id='msdiv13'>Msdiv 13</a><a class='ref ms' id='ms18Kh_57'>Ms 18Kh_57</a><a class='ref sc' id='sc13' href='#msdiv13'>Msdiv 13</a><a class='ref ms' id='ms18Kh_57'>Ms 18Kh_57</a><a class='ref sc' id='sc13'>SC 13</a>Vanappagumbe yatha phussitagge,<br>
Gimhānamāse paṭhamasmiṃ gimhe;<br>
Tathūpamaṃ dhammavaraṃ adesayi,<br>
Nibbānagāmiṃ paramaṃ hitāya;<br>
Idampi buddhe ratanaṃ paṇītaṃ,<br>
Etena saccena suvatthi hotu.<br></p>
<p><a class='ref msdiv' id='msdiv14'>Msdiv 14</a><a class='ref ms' id='ms18Kh_58'>Ms 18Kh_58</a><a class='ref sc' id='sc14' href='#msdiv14'>Msdiv 14</a><a class='ref ms' id='ms18Kh_58'>Ms 18Kh_58</a><a class='ref sc' id='sc14'>SC 14</a>Varo varaññū varado varāharo,<br>
Anuttaro dhammavaraṃ adesayi;<br>
Idampi buddhe ratanaṃ paṇītaṃ,<br>
Etena saccena suvatthi hotu.<br></p>
<p><a class='ref msdiv' id='msdiv15'>Msdiv 15</a><a class='ref ms' id='ms18Kh_59'>Ms 18Kh_59</a><a class='ref sc' id='sc15' href='#msdiv15'>Msdiv 15</a><a class='ref ms' id='ms18Kh_59'>Ms 18Kh_59</a><a class='ref sc' id='sc15'>SC 15</a>Khīṇaṃ purāṇaṃ nava natthi sambhavaṃ,<br>
Virattacittāyatike bhavasmiṃ;<br>
Te khīṇabījā avirūḷhichandā,<br>
Nibbanti dhīrā yathāyaṃ padīpo;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class='ref msdiv' id='msdiv16'>Msdiv 16</a><a class='ref ms' id='ms18Kh_60'>Ms 18Kh_60</a><a class='ref sc' id='sc16' href='#msdiv16'>Msdiv 16</a><a class='ref ms' id='ms18Kh_60'>Ms 18Kh_60</a><a class='ref sc' id='sc16'>SC 16</a>Yānīdha bhūtāni samāgatāni,<br>
Bhummāni vā yāni va antalikkhe;<br>
Tathāgataṃ devamanussapūjitaṃ,<br>
Buddhaṃ namassāma suvatthi hotu.<br></p>
<p><a class='ref msdiv' id='msdiv17'>Msdiv 17</a><a class='ref ms' id='ms18Kh_61'>Ms 18Kh_61</a><a class='ref sc' id='sc17' href='#msdiv17'>Msdiv 17</a><a class='ref ms' id='ms18Kh_61'>Ms 18Kh_61</a><a class='ref sc' id='sc17'>SC 17</a>Yānīdha bhūtāni samāgatāni,<br>
Bhummāni vā yāni va antalikkhe;<br>
Tathāgataṃ devamanussapūjitaṃ,<br>
Dhammaṃ namassāma suvatthi hotu.<br></p>
<p><a class='ref msdiv' id='msdiv18'>Msdiv 18</a><a class='ref ms' id='ms18Kh_62'>Ms 18Kh_62</a><a class='ref sc' id='sc18' href='#msdiv18'>Msdiv 18</a><a class='ref ms' id='ms18Kh_62'>Ms 18Kh_62</a><a class='ref sc' id='sc18'>SC 18</a>Yānīdha bhūtāni samāgatāni,<br>
Bhummāni vā yāni va antalikkhe;<br>
Tathāgataṃ devamanussapūjitaṃ,<br>
Saṃghaṃ namassāma suvatthi hotūti.<br></p>
</blockquote>
<p class='endsutta'><a class='ref sc' id='sc19'>SC 19</a><a class='ref ms' id='ms18Kh_63' href='#sc19'>SC 19</a><a class='ref ms' id='ms18Kh_63'>Ms 18Kh_63</a>Ratanasuttaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Sāmaññaphalasutta</span> <span class='hidden'>Rājāmaccakathā</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
