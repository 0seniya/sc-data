<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mnd11' lang='pli'>
<header>
<ul>
<li class='division'>Mahāniddesa</li>
<li>Aṭṭhakavagga</li>
</ul>
<h1>11. Kalahavivādasuttaniddesa</h1>
</header>
<p><a class='ref sc' id='sc1'>SC 1</a><a class='ref ms' id='ms24Mn_940'>Ms 24Mn_940</a>Atha kalahavivādasuttaniddesaṃ vakkhati—</p>
<blockquote class='gatha'>
<p><a class='ref sc' id='sc2'>SC 2</a><a class='pts' id='pts255'></a><a class='ref ms' id='ms24Mn_941'>Ms 24Mn_941</a><a class='ref msdiv' id='msdiv97'>Msdiv 97</a><strong>Kutopahūtā kalahā vivādā,</strong><br>
<strong>Paridevasokā sahamaccharā ca;</strong><br>
<strong>Mānātimānā sahapesuṇā ca,</strong><br>
<strong>Kutopahūtā te tadiṅgha brūhi.</strong></p>
</blockquote>
<p><a class='ref sc' id='sc3'>SC 3</a><a class='ref ms' id='ms24Mn_942'>Ms 24Mn_942</a><strong>Kutopahūtā kalahā vivādā</strong>ti. <strong>Kalaho</strong>ti ekena ākārena kalaho; <strong>vivādo</strong>tipi taññeva. Yo kalaho so vivādo, yo vivādo so kalaho. Atha vā aparena ākārena vivādo vuccati kalahassa pubbabhāgo vivādo. Rājānopi rājūhi vivadanti, khattiyāpi khattiyehi vivadanti, brāhmaṇāpi brāhmaṇehi vivadanti, gahapatīpi gahapatīhi vivadanti, mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhātarā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati— ayaṃ vivādo. Katamo kalaho? Āgārikā daṇḍapasutā kāyena vācāya kalahaṃ karonti, pabbajitā āpattiṃ āpajjantā kāyena vācāya kalahaṃ karonti—ayaṃ kalaho.</p>
<p><a class='ref sc' id='sc4'>SC 4</a><a class='pts' id='pts256'></a><a class='ref ms' id='ms24Mn_943'>Ms 24Mn_943</a><strong>Kutopahūtā kalahā vivādā</strong>ti. Kalahā ca vivādā ca kutopahūtā kutojātā kutosañjātā kutonibbattā kutoabhinibbattā kutopātubhūtā, kiṃnidānā kiṃsamudayā kiṃjātikā kiṃpabhavāti kalahassa ca vivādassa ca mūlaṃ pucchati, hetuṃ pucchati, nidānaṃ pucchati, sambhavaṃ pucchati, pabhavaṃ pucchati, samuṭṭhānaṃ pucchati, āhāraṃ pucchati, ārammaṇaṃ pucchati, paccayaṃ pucchati, samudayaṃ pucchati papucchati yācati <span class='var' id='note439' title='ajjhosati (si)'>ajjhesati</span> pasādetīti—kutopahūtā kalahā vivādā.</p>
<p><a class='ref sc' id='sc5'>SC 5</a><a class='pts' id='pts257'></a><a class='ref ms' id='ms24Mn_944'>Ms 24Mn_944</a><strong>Paridevasokā sahamaccharā cā</strong>ti. <strong>Paridevo</strong>ti ñātibyasanena vā phuṭṭhassa, bhogabyasanena vā phuṭṭhassa, rogabyasanena vā phuṭṭhassa, sīlabyasanena vā phuṭṭhassa, diṭṭhibyasanena vā phuṭṭhassa, aññataraññatarena vā byasanena samannāgatassa, aññataraññatarena vā dukkhadhammena phuṭṭhassa, ādevo paridevo, ādevanā paridevanā, ādevitattaṃ paridevitattaṃ, vācā palāpo vippalāpo lālappo lālappāyanā lālappāyitattaṃ. <strong>Soko</strong>ti ñātibyasanena vā phuṭṭhassa, bhogarogasīladiṭṭhibyasanena vā phuṭṭhassa, aññataraññatarena vā byasanena samannāgatassa, aññataraññatarena vā dukkhadhammena phuṭṭhassa, soko socanā socitattaṃ, antosoko antoparisoko, antoḍāho antopariḍāho, cetaso parijjhāyanā domanassaṃ sokasallaṃ. <strong>Maccharan</strong>ti pañca macchariyāni—āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. Yaṃ evarūpaṃ macchariyaṃ maccharāyanaṃ maccharāyitattaṃ vevicchaṃ kadariyaṃ kaṭukañcukatā aggahitattaṃ cittassa—idaṃ vuccati macchariyaṃ. Api ca, khandhamacchariyampi macchariyaṃ, dhātumacchariyampi macchariyaṃ, āyatanamacchariyampi macchariyaṃ gāho. Idaṃ vuccati macchariyanti—paridevasokā sahamaccharā ca.</p>
<p><a class='ref sc' id='sc6'>SC 6</a><a class='ref ms' id='ms24Mn_945'>Ms 24Mn_945</a><strong>Mānātimānā sahapesuṇā cā</strong>ti. <strong>Māno</strong>ti idhekacco mānaṃ janeti jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā. <strong>Atimāno</strong>ti idhekacco paraṃ atimaññati jātiyā vā gottena vā … pe … aññataraññatarena vā vatthunā. <strong>Pesuññan</strong>ti idhekacco pisuṇavāco hoti—ito sutvā amutra akkhātā imesaṃ bhedāya, amutra vā sutvā imesaṃ akkhātā amūsaṃ bhedāya. Iti samaggānaṃ vā bhettā, bhinnānaṃ vā anuppadātā, vaggārāmo vaggarato vagganandī vaggakaraṇiṃ vācaṃ bhāsitā hoti— idaṃ vuccati pesuññaṃ. Api ca dvīhi kāraṇehi pesuññaṃ upasaṃharati— piyakamyatāya vā bhedādhippāyena vā. Kathaṃ piyakamyatāya pesuññaṃ upasaṃharati? Imassa piyo bhavissāmi, manāpo bhavissāmi, vissāsiko bhavissāmi, abbhantariko bhavissāmi, suhadayo bhavissāmīti—evaṃ piyakamyatāya pesuññaṃ upasaṃharati. Kathaṃ bhedādhippāyena pesuññaṃ upasaṃharati? Kathaṃ ime nānā assu, vinā assu, vaggā assu, dvidhā assu, dvejjhā assu, dve pakkhā assu, bhijjeyyuṃ na samāgaccheyyuṃ, dukkhaṃ na phāsu vihareyyunti—evaṃ bhedādhippāyena pesuññaṃ upasaṃharatīti—mānātimānā sahapesuṇā ca.</p>
<p><a class='ref sc' id='sc7'>SC 7</a><a class='pts' id='pts258'></a><a class='ref ms' id='ms24Mn_946'>Ms 24Mn_946</a><strong>Kutopahūtā te tadiṅgha brūhī</strong>ti. Kalaho ca vivādo ca paridevo ca soko ca macchariyañca māno ca atimāno ca pesuññañcāti—ime aṭṭha kilesā kutopahūtā kutojātā kutosañjātā kutonibbattā kutoabhinibbattā kutopātubhūtā, kiṃnidānā kiṃsamudayā kiṃjātikā kiṃpabhavāti. Imesaṃ aṭṭhannaṃ kilesānaṃ mūlaṃ pucchati, hetuṃ pucchati, nidānaṃ pucchati, sambhavaṃ pucchati, pabhavaṃ pucchati, samuṭṭhānaṃ pucchati, āhāraṃ pucchati, ārammaṇaṃ pucchati, paccayaṃ pucchati, samudayaṃ pucchati papucchati yācati ajjhesati pasādetīti—kutopahūtā te tadiṅgha brūhīti. Iṅgha brūhi ācikkha desehi paññapehi paṭṭhapehi vivara vibhaja uttānīkarohi pakāsehīti—kutopahūtā te tadiṅgha brūhi.</p>
<p><a class='ref sc' id='sc8'>SC 8</a><a class='ref ms' id='ms24Mn_947'>Ms 24Mn_947</a>Tenāha so nimmito—</p>
<blockquote class='gatha'>
<p><a class='ref sc' id='sc9'>SC 9</a><a class='ref ms' id='ms24Mn_948'>Ms 24Mn_948</a>“Kutopahūtā kalahā vivādā,<br>
Paridevasokā sahamaccharā ca;<br>
Mānātimānā sahapesuṇā ca,<br>
Kutopahūtā te tadiṅgha brūhī”ti.</p>
<p><a class='ref sc' id='sc10'>SC 10</a><a class='ref ms' id='ms24Mn_949'>Ms 24Mn_949</a><a class='ref msdiv' id='msdiv98'>Msdiv 98</a><strong>Piyappahūtā kalahā vivādā,</strong><br>
<strong>Paridevasokā sahamaccharā ca;</strong><br>
<strong>Mānātimānā sahapesuṇā ca,</strong><br>
<strong>Maccherayuttā kalahā vivādā;</strong><br>
<strong>Vivādajātesu ca pesuṇāni.</strong></p>
</blockquote>
<p><a class='ref sc' id='sc11'>SC 11</a><a class='ref ms' id='ms24Mn_950'>Ms 24Mn_950</a><strong>Piyappahūtā kalahā vivādā, paridevasokā sahamaccharā cā</strong>ti. <strong>Piyā</strong>ti dve piyā—sattā vā saṅkhārā vā. Katame sattā piyā? Idha yassa te honti atthakāmā hitakāmā phāsukāmā yogakkhemakāmā mātā vā pitā vā bhātā vā bhaginī vā putto vā dhītā vā mittā vā amaccā vā ñātī vā sālohitā vā—ime sattā piyā. Katame saṅkhārā piyā? Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā—ime saṅkhārā piyā.</p>
<p><a class='ref sc' id='sc12'>SC 12</a><a class='pts' id='pts259'></a><a class='ref ms' id='ms24Mn_951'>Ms 24Mn_951</a>Piyaṃ vatthuṃ acchedasaṅkinopi kalahaṃ karonti, acchijjantepi kalahaṃ karonti, acchinnepi kalahaṃ karonti. Piyaṃ vatthuṃ vipariṇāmasaṅkinopi kalahaṃ karonti, vipariṇāmantepi kalahaṃ karonti, vipariṇatepi kalahaṃ karonti. Piyaṃ vatthuṃ acchedasaṅkinopi vivadanti, acchijjantepi vivadanti, acchinnepi vivadanti. Piyaṃ vatthuṃ vipariṇāmasaṅkinopi vivadanti, vipariṇāmantepi vivadanti, vipariṇatepi vivadanti. Piyaṃ vatthuṃ acchedasaṅkinopi paridevanti, acchijjantepi paridevanti, acchinnepi paridevanti. Piyaṃ vatthuṃ vipariṇāmasaṅkinopi paridevanti, vipariṇāmantepi paridevanti, vipariṇatepi paridevanti. Piyaṃ vatthuṃ acchedasaṅkinopi socanti, acchijjantepi socanti, acchinnepi socanti. Piyaṃ vatthuṃ vipariṇāmasaṅkinopi socanti, vipariṇāmantepi socanti, vipariṇatepi socanti. Piyaṃ vatthuṃ rakkhanti gopenti pariggaṇhanti mamāyanti maccharāyanti.</p>
<p><a class='ref sc' id='sc13'>SC 13</a><a class='ref ms' id='ms24Mn_952'>Ms 24Mn_952</a><strong>Mānātimānā sahapesuṇā cā</strong>ti. Piyaṃ vatthuṃ nissāya mānaṃ janenti, piyaṃ vatthuṃ nissāya atimānaṃ janenti. Kathaṃ piyaṃ vatthuṃ nissāya mānaṃ janenti? Mayaṃ lābhino manāpikānaṃ rūpānaṃ saddānaṃ gandhānaṃ rasānaṃ phoṭṭhabbānanti. Evaṃ piyaṃ vatthuṃ nissāya mānaṃ janenti. Kathaṃ piyaṃ vatthuṃ nissāya atimānaṃ janenti? Mayaṃ lābhino manāpikānaṃ rūpānaṃ saddānaṃ gandhānaṃ rasānaṃ phoṭṭhabbānaṃ, ime panaññe na lābhino manāpikānaṃ rūpānaṃ saddānaṃ gandhānaṃ rasānaṃ phoṭṭhabbānanti. Evaṃ piyaṃ vatthuṃ nissāya atimānaṃ janenti. <strong>Pesuññan</strong>ti idhekacco pisuṇavāco hoti, ito sutvā amutra akkhātā imesaṃ bhedāya … pe … evaṃ bhedādhippāyena pesuññaṃ upasaṃharatīti … pe … mānātimānā sahapesuṇā ca.</p>
<p><a class='ref sc' id='sc14'>SC 14</a><a class='pts' id='pts260'></a><a class='ref ms' id='ms24Mn_953'>Ms 24Mn_953</a><strong>Maccherayuttā kalahā vivādā</strong>ti. Kalaho ca vivādo ca paridevo ca soko ca māno ca atimāno ca pesuññañcāti— ime satta kilesā macchariye yuttā payuttā āyuttā samāyuttāti—maccherayuttā kalahā vivādā.</p>
<p><a class='ref sc' id='sc15'>SC 15</a><a class='ref ms' id='ms24Mn_954'>Ms 24Mn_954</a><strong>Vivādajātesu ca pesuṇānī</strong>ti. Vivāde jāte sañjāte nibbatte abhinibbatte pātubhūte pesuññaṃ upasaṃharanti; ito sutvā amutra akkhāyanti imesaṃ bhedāya, amutra vā sutvā imesaṃ akkhāyanti amūsaṃ bhedāya. Iti samaggānaṃ vā bhettāro, bhinnānaṃ vā anuppadātāro, vaggārāmā vaggaratā vagganandī vaggakaraṇiṃ vācaṃ bhāsitāro honti—idaṃ vuccati pesuññaṃ. Api ca dvīhi kāraṇehi pesuññaṃ upasaṃharanti—piyakamyatāya vā bhedādhippāyena vā. Kathaṃ piyakamyatāya pesuññaṃ upasaṃharanti? Imassa piyā bhavissāma, manāpā bhavissāma, vissāsikā bhavissāma, abbhantarikā bhavissāma, suhadayā bhavissāmāti. Evaṃ piyakamyatāya pesuññaṃ upasaṃharanti. Kathaṃ bhedādhippāyena pesuññaṃ upasaṃharanti? “Kathaṃ ime nānā assu, vinā assu, vaggā assu, dvedhā assu, dvejjhā assu, dve pakkhā assu, bhijjeyyuṃ na samāgaccheyyuṃ, dukkhaṃ na phāsu vihareyyun”ti—evaṃ bhedādhippāyena pesuññaṃ upasaṃharantīti—vivādajātesu ca pesuṇāni.</p>
<p><a class='ref sc' id='sc16'>SC 16</a><a class='ref ms' id='ms24Mn_955'>Ms 24Mn_955</a>Tenāha bhagavā—</p>
<blockquote class='gatha'>
<p><a class='ref sc' id='sc17'>SC 17</a><a class='ref ms' id='ms24Mn_956'>Ms 24Mn_956</a>“Piyappahūtā kalahā vivādā,<br>
Paridevasokā sahamaccharā ca;<br>
Mānātimānā sahapesuṇā ca,<br>
Maccherayuttā kalahā vivādā;<br>
Vivādajātesu ca pesuṇānī”ti.</p>
<p><a class='ref sc' id='sc18'>SC 18</a><a class='pts' id='pts261'></a><a class='ref ms' id='ms24Mn_957'>Ms 24Mn_957</a><a class='ref msdiv' id='msdiv99'>Msdiv 99</a><strong>Piyā su lokasmiṃ kutonidānā,</strong><br>
<strong>Ye cāpi lobhā vicaranti loke;</strong><br>
<strong>Āsā ca niṭṭhā ca kutonidānā,</strong><br>
<strong>Ye samparāyāya narassa honti.</strong></p>
</blockquote>
<p><a class='ref sc' id='sc19'>SC 19</a><a class='ref ms' id='ms24Mn_958'>Ms 24Mn_958</a><strong>Piyā su lokasmiṃ kutonidānā</strong>ti. Piyā kutonidānā kutojātā kutosañjātā kutonibbattā kutoabhinibbattā kutopātubhūtā, kiṃnidānā kiṃsamudayā kiṃjātikā kiṃpabhavāti piyānaṃ mūlaṃ pucchati … pe … samudayaṃ pucchati papucchati yācati ajjhesati pasādetīti—piyā su lokasmiṃ kutonidānā.</p>
<p><a class='ref sc' id='sc20'>SC 20</a><a class='ref ms' id='ms24Mn_959'>Ms 24Mn_959</a><strong>Ye cāpi lobhā vicaranti loke</strong>ti. <strong>Ye cāpī</strong>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. <strong>Lobhā</strong>ti yo lobho lubbhanā lubbhitattaṃ sārāgo sārajjanā sārajjitattaṃ abhijjhā lobho akusalamūlaṃ. <strong>Vicarantī</strong>ti vicaranti viharanti iriyanti vattanti pālenti yapenti yāpenti. <strong>Loke</strong>ti apāyaloke manussaloke devaloke khandhaloke dhātuloke āyatanaloketi—ye cāpi lobhā vicaranti loke.</p>
<p><a class='ref sc' id='sc21'>SC 21</a><a class='ref ms' id='ms24Mn_960'>Ms 24Mn_960</a><strong>Āsā ca niṭṭhā ca kutonidānā</strong>ti. Āsā ca niṭṭhā ca kutonidānā kutojātā kutosañjātā kutonibbattā kutoabhinibbattā kutopātubhūtā, kiṃnidānā kiṃsamudayā kiṃjātikā kiṃpabhavāti āsāya ca niṭṭhāya ca mūlaṃ pucchati … pe … samudayaṃ pucchati papucchati yācati ajjhesati pasādetīti—āsā ca niṭṭhā ca kutonidānā. <strong>Ye samparāyāya narassa hontī</strong>ti. Ye narassa parāyanā honti dīpā honti tāṇā honti leṇā honti saraṇā honti niṭṭhā parāyanā hontīti—ye samparāyāya narassa honti.</p>
<p><a class='ref sc' id='sc22'>SC 22</a><a class='ref ms' id='ms24Mn_961'>Ms 24Mn_961</a>Tenāha so nimmito—</p>
<blockquote class='gatha'>
<p><a class='ref sc' id='sc23'>SC 23</a><a class='pts' id='pts262'></a><a class='ref ms' id='ms24Mn_962'>Ms 24Mn_962</a>“Piyā su lokasmiṃ kutonidānā,<br>
Ye cāpi lobhā vicaranti loke;<br>
Āsā ca niṭṭhā ca kutonidānā,<br>
Ye samparāyāya narassa hontī”ti.</p>
<p><a class='ref sc' id='sc24'>SC 24</a><a class='ref ms' id='ms24Mn_963'>Ms 24Mn_963</a><a class='ref msdiv' id='msdiv100'>Msdiv 100</a><strong>Chandānidānāni piyāni loke,</strong><br>
<strong>Ye <span class='var' id='note443' title='ye vāpi (s1-3, pts1)'>cāpi</span> lobhā vicaranti loke;</strong><br>
<strong>Āsā ca niṭṭhā ca itonidānā,</strong><br>
<strong>Ye samparāyāya narassa honti.</strong></p>
</blockquote>
<p><a class='ref sc' id='sc25'>SC 25</a><a class='pts' id='pts263'></a><a class='ref ms' id='ms24Mn_964'>Ms 24Mn_964</a><strong>Chandānidānāni piyāni loke</strong>ti. <strong>Chando</strong>ti yo kāmesu kāmacchando kāmarāgo kāmanandī kāmataṇhā kāmasneho kāmapariḷāho kāmamucchā kāmajjhosānaṃ kāmogho kāmayogo kāmupādānaṃ kāmacchandanīvaraṇaṃ. Api ca pañca chandā—pariyesanacchando, paṭilābhacchando, paribhogacchando, sannidhicchando, visajjanacchando. Katamo pariyesanacchando? Idhekacco ajjhositoyeva atthiko chandajāto rūpe pariyesati, sadde … gandhe … rase … phoṭṭhabbe pariyesati—ayaṃ pariyesanacchando. Katamo paṭilābhacchando? Idhekacco ajjhositoyeva atthiko chandajāto rūpe paṭilabhati, sadde … gandhe … rase … phoṭṭhabbe paṭilabhati—ayaṃ paṭilābhacchando. Katamo paribhogacchando? Idhekacco ajjhositoyeva atthiko chandajāto rūpe paribhuñjati, sadde … gandhe … rase … phoṭṭhabbe paribhuñjati—ayaṃ paribhogacchando. Katamo sannidhicchando? Idhekacco ajjhositoyeva atthiko chandajāto dhanasannicayaṃ karoti “āpadāsu bhavissatī”ti—ayaṃ sannidhicchando. Katamo visajjanacchando? Idhekacco ajjhositoyeva atthiko chandajāto dhanaṃ visajjeti hatthārohānaṃ assārohānaṃ rathikānaṃ dhanuggahānaṃ pattikānaṃ “ime maṃ rakkhissanti gopissanti samparivārissantī”ti—ayaṃ visajjanacchando. <strong>Piyānī</strong>ti dve piyā—sattā vā saṅkhārā vā … pe … ime sattā piyā … pe … ime saṅkhārā piyā. <strong>Chandānidānāni piyāni loke</strong>ti. Piyā chandanidānā chandasamudayā chandajātikā chandapabhavāti— chandānidānāni piyāni loke.</p>
<p><a class='ref sc' id='sc26'>SC 26</a><a class='ref ms' id='ms24Mn_965'>Ms 24Mn_965</a><strong>Ye cāpi lobhā vicaranti loke</strong>ti. <strong>Ye cāpī</strong>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. <strong>Lobhā</strong>ti yo lobho lubbhanā lubbhitattaṃ sārāgo sārajjanā sārajjitattaṃ abhijjhā lobho akusalamūlaṃ. <strong>Vicarantī</strong>ti vicaranti viharanti iriyanti vattanti pālenti yapenti yāpenti. <strong>Loke</strong>ti apāyaloke … pe … āyatanaloketi—ye cāpi lobhā vicaranti loke.</p>
<p><a class='ref sc' id='sc27'>SC 27</a><a class='ref ms' id='ms24Mn_966'>Ms 24Mn_966</a><strong>Āsā ca niṭṭhā ca itonidānā</strong>ti. Āsā vuccati taṇhā. Yo rāgo sārāgo … pe … abhijjhā lobho akusalamūlaṃ. <strong>Niṭṭhā</strong>ti idhekacco rūpe pariyesanto rūpaṃ paṭilabhati, rūpaniṭṭho hoti, sadde … gandhe … rase … phoṭṭhabbe … kulaṃ … gaṇaṃ … āvāsaṃ … lābhaṃ … yasaṃ … pasaṃsaṃ … sukhaṃ … cīvaraṃ … piṇḍapātaṃ … senāsanaṃ … gilānapaccayabhesajjaparikkhāraṃ … suttantaṃ … vinayaṃ … abhidhammaṃ … āraññikaṅgaṃ … piṇḍapātikaṅgaṃ … paṃsukūlikaṅgaṃ … tecīvarikaṅgaṃ … sapadānacārikaṅgaṃ … khalupacchābhattikaṅgaṃ … nesajjikaṅgaṃ … yathāsanthatikaṅgaṃ … paṭhamaṃ jhānaṃ … dutiyaṃ jhānaṃ … tatiyaṃ jhānaṃ … catutthaṃ jhānaṃ … ākāsānañcāyatanasamāpattiṃ … viññāṇañcāyatanasamāpattiṃ … ākiñcaññāyatanasamāpattiṃ … nevasaññānāsaññāyatanasamāpattiṃ pariyesanto nevasaññānāsaññāyatanasamāpattiṃ paṭilabhati, nevasaññānāsaññāyatanasamāpattiniṭṭho hoti.</p>
<blockquote class='gatha'>
<p><a class='ref sc' id='sc28'>SC 28</a><a class='ref ms' id='ms24Mn_967'>Ms 24Mn_967</a>“Āsāya kasate khettaṃ,<br>
bījaṃ āsāya vappati;<br>
Āsāya vāṇijā yanti,<br>
samuddaṃ dhanahārakā;<br>
Yāya āsāya tiṭṭhāmi,<br>
sā me āsā samijjhatī”ti.</p>
</blockquote>
<p><a class='ref sc' id='sc29'>SC 29</a><a class='pts' id='pts264'></a><a class='ref ms' id='ms24Mn_968'>Ms 24Mn_968</a>Āsāya samiddhi vuccate niṭṭhā. <strong>Āsā</strong> <strong>ca niṭṭhā ca itonidānā</strong>ti. Āsā ca niṭṭhā ca ito chandanidānā chandasamudayā chandajātikā chandapabhavāti—āsā ca niṭṭhā ca itonidānā.</p>
<p><a class='ref sc' id='sc30'>SC 30</a><a class='ref ms' id='ms24Mn_969'>Ms 24Mn_969</a><strong>Ye samparāyāya narassa hontī</strong>ti. Ye narassa parāyanā honti dīpā honti tāṇā honti leṇā honti saraṇā honti niṭṭhā parāyanā hontīti—ye samparāyāya narassa honti.</p>
<p><a class='ref sc' id='sc31'>SC 31</a><a class='ref ms' id='ms24Mn_970'>Ms 24Mn_970</a>Tenāha bhagavā—</p>
<blockquote class='gatha'>
<p><a class='ref sc' id='sc32'>SC 32</a><a class='ref ms' id='ms24Mn_971'>Ms 24Mn_971</a>“Chandānidānāni piyāni loke,<br>
Ye cāpi lobhā vicaranti loke;<br>
Āsā ca niṭṭhā ca itonidānā,<br>
Ye samparāyāya narassa hontī”ti.</p>
<p><a class='ref sc' id='sc33'>SC 33</a><a class='ref ms' id='ms24Mn_972'>Ms 24Mn_972</a><a class='ref msdiv' id='msdiv101'>Msdiv 101</a><strong>Chando nu lokasmiṃ kutonidāno,</strong><br>
<strong>Vinicchayā <span class='var' id='note445' title='vāpi (bj, s1-3, pts1)'>cāpi</span> kutopahūtā;</strong><br>
<strong>Kodho mosavajjañca kathaṃkathā ca,</strong><br>
<strong>Ye <span class='var' id='note446' title='vāpi (s1-3, pts1 ^snp4.11#679 [Kalahavivādasutta])'>cāpi</span> dhammā samaṇena vuttā.</strong></p>
</blockquote>
<p><a class='ref sc' id='sc34'>SC 34</a><a class='ref ms' id='ms24Mn_973'>Ms 24Mn_973</a><strong>Chando nu lokasmiṃ kutonidāno</strong>ti. Chando kutonidāno kutojāto kutosañjāto kutonibbatto kutoabhinibbatto kutopātubhūto, kiṃnidāno kiṃsamudayo kiṃjātiko kiṃpabhavoti chandassa mūlaṃ pucchati … pe … samudayaṃ pucchati papucchati yācati ajjhesati pasādetīti— chando nu lokasmiṃ kutonidāno.</p>
<p><a class='ref sc' id='sc35'>SC 35</a><a class='ref ms' id='ms24Mn_974'>Ms 24Mn_974</a><strong>Vinicchayā cāpi kutopahūtā</strong>ti. Vinicchayā kutopahūtā kutojātā kutosañjātā kutonibbattā kutoabhinibbattā kutopātubhūtā, kiṃnidānā kiṃsamudayā kiṃjātikā kiṃpabhavāti vinicchayānaṃ mūlaṃ pucchati … pe … samudayaṃ pucchati papucchati yācati ajjhesati pasādetīti— vinicchayā cāpi kutopahūtā.</p>
<p><a class='ref sc' id='sc36'>SC 36</a><a class='pts' id='pts265'></a><a class='ref ms' id='ms24Mn_975'>Ms 24Mn_975</a><strong>Kodho mosavajjañca kathaṃkathā cā</strong>ti. <strong>Kodho</strong>ti yo evarūpo cittassa āghāto paṭighāto, paṭighaṃ paṭivirodho, kopo pakopo sampakopo, doso padoso sampadoso, cittassa byāpatti manopadoso, kodho kujjhanā kujjhitattaṃ, doso dussanā dussitattaṃ, byāpatti byāpajjanā byāpajjitattaṃ, virodho paṭivirodho, caṇḍikkaṃ asuropo anattamanatā cittassa. <strong>Mosavajjaṃ</strong> vuccati musāvādo. <strong>Kathaṃkathā</strong> vuccati vicikicchāti—kodho mosavajjañca kathaṃkathā ca.</p>
<p><a class='ref sc' id='sc37'>SC 37</a><a class='ref ms' id='ms24Mn_976'>Ms 24Mn_976</a><strong>Ye cāpi dhammā samaṇena vuttā</strong>ti. <strong>Ye cāpī</strong>ti ye kodhena ca mosavajjena ca kathaṃkathāya ca sahagatā sahajātā saṃsaṭṭhā sampayuttā, ekuppādā ekanirodhā ekavatthukā ekārammaṇā—ime vuccanti ye cāpi dhammā. Atha vā ye te kilesā aññajātikā aññavihitakā—ime vuccanti ye cāpi dhammā. <strong>Samaṇena vuttā</strong>ti samaṇena samitapāpena brāhmaṇena bāhitapāpadhammena bhikkhunā bhinnakilesamūlena sabbākusalamūlabandhanā pamuttena vuttā pavuttā ācikkhitā desitā paññapitā paṭṭhapitā vivaṭā vibhattā uttānīkatā pakāsitāti—ye cāpi dhammā samaṇena vuttā.</p>
<p><a class='ref sc' id='sc38'>SC 38</a><a class='ref ms' id='ms24Mn_977'>Ms 24Mn_977</a>Tenāha so nimmito—</p>
<blockquote class='gatha'>
<p><a class='ref sc' id='sc39'>SC 39</a><a class='ref ms' id='ms24Mn_978'>Ms 24Mn_978</a>“Chando nu lokasmiṃ kutonidāno,<br>
Vinicchayā cāpi kutopahūtā;<br>
Kodho mosavajjañca kathaṃkathā ca,<br>
Ye cāpi dhammā samaṇena vuttā”ti.</p>
<p><a class='ref sc' id='sc40'>SC 40</a><a class='ref ms' id='ms24Mn_979'>Ms 24Mn_979</a><a class='ref msdiv' id='msdiv102'>Msdiv 102</a><strong>Sātaṃ asātanti yamāhu loke,</strong><br>
<strong>Tamūpanissāya pahoti chando;</strong><br>
<strong>Rūpesu disvā vibhavaṃ bhavañca,</strong><br>
<strong>Vinicchayaṃ <span class='var' id='note448' title='kurute (bj) | kūrute (s1-3, pts1)'>kubbati</span> jantu loke.</strong></p>
</blockquote>
<p><a class='ref sc' id='sc41'>SC 41</a><a class='ref ms' id='ms24Mn_980'>Ms 24Mn_980</a><strong>Sātaṃ asātanti yamāhu loke</strong>ti. <strong>Sātan</strong>ti sukhā ca vedanā, iṭṭhañca <span class='var' id='note449' title='vatthuṃ (si, mr)'>vatthu</span>. <strong>Asātan</strong>ti dukkhā ca vedanā, aniṭṭhañca vatthu. <strong>Yamāhu loke</strong>ti yaṃ āhaṃsu yaṃ kathenti yaṃ bhaṇanti yaṃ dīpenti yaṃ voharantīti—sātaṃ asātanti yamāhu loke.</p>
<p><a class='ref sc' id='sc42'>SC 42</a><a class='pts' id='pts266'></a><a class='ref ms' id='ms24Mn_981'>Ms 24Mn_981</a><strong>Tamūpanissāya pahoti chando</strong>ti. Sātāsātaṃ nissāya, sukhadukkhaṃ nissāya, somanassadomanassaṃ nissāya, iṭṭhāniṭṭhaṃ nissāya, anunayapaṭighaṃ nissāya chando pahoti pabhavati jāyati sañjāyati nibbattati abhinibbattatīti—tamūpanissāya pahoti chando.</p>
<p><a class='ref sc' id='sc43'>SC 43</a><a class='ref ms' id='ms24Mn_982'>Ms 24Mn_982</a><strong>Rūpesu disvā vibhavaṃ bhavañcā</strong>ti. <strong>Rūpesū</strong>ti cattāro ca mahābhūtā catunnañca mahābhūtānaṃ upādāya rūpaṃ. Katamo rūpānaṃ bhavo? Yo rūpānaṃ bhavo jāti sañjāti nibbatti abhinibbatti pātubhāvo—ayaṃ rūpānaṃ bhavo. Katamo rūpānaṃ vibhavo? Yo rūpānaṃ khayo vayo bhedo paribhedo aniccatā antaradhānaṃ—ayaṃ rūpānaṃ vibhavo. <strong>Rūpesu disvā vibhavaṃ bhavañcā</strong>ti rūpesu bhavañca vibhavañca disvā passitvā tulayitvā tīrayitvā vibhāvayitvā vibhūtaṃ katvāti—rūpesu disvā vibhavaṃ bhavañca.</p>
<p><a class='ref sc' id='sc44'>SC 44</a><a class='pts' id='pts267'></a><a class='ref ms' id='ms24Mn_983'>Ms 24Mn_983</a><strong>Vinicchayaṃ kubbati jantu loke</strong>ti. <strong>Vinicchayā</strong>ti dve vinicchayā—taṇhāvinicchayo ca, diṭṭhivinicchayo ca. Kathaṃ taṇhāvinicchayaṃ karoti? Idhekaccassa anuppannā ceva bhogā na uppajjanti, uppannā ca bhogā parikkhayaṃ gacchanti. Tassa evaṃ hoti—“kena nu kho me upāyena anuppannā ceva bhogā na uppajjanti, uppannā ca bhogā parikkhayaṃ gacchantī”ti. Tassa pana evaṃ hoti “surāmerayamajjappamādaṭṭhānānuyogaṃ anuyuttassa me anuppannā ceva bhogā na uppajjanti, uppannā ca bhogā parikkhayaṃ gacchanti; vikālavisikhācariyānuyogaṃ anuyuttassa me anuppannā ceva bhogā na uppajjanti, uppannā ca bhogā parikkhayaṃ gacchanti; samajjābhicaraṇaṃ anuyuttassa me … jutappamādaṭṭhānānuyogaṃ anuyuttassa me … pāpamittānuyogaṃ anuyuttassa me anuppannā ceva bhogā na uppajjanti, uppannā ca bhogā parikkhayaṃ gacchanti; ālasyānuyogaṃ anuyuttassa me anuppannā ceva bhogā na uppajjanti, uppannā ca bhogā parikkhayaṃ gacchantī”ti evaṃ ñāṇaṃ katvā cha bhogānaṃ apāyamukhāni na sevati, cha bhogānaṃ āyamukhāni sevati. Evampi taṇhāvinicchayaṃ karoti.</p>
<p><a class='ref sc' id='sc45'>SC 45</a><a class='ref ms' id='ms24Mn_984'>Ms 24Mn_984</a>Atha vā kasiyā vā vaṇijjāya vā gorakkhena vā <span class='var' id='note450' title='issattena (bj, mr)'>issatthena</span> vā rājaporisena vā sippaññatarena vā paṭipajjati. Evampi taṇhāvinicchayaṃ karoti. Kathaṃ diṭṭhivinicchayaṃ karoti? Cakkhusmiṃ uppanne jānāti—“attā me uppanno”ti, cakkhusmiṃ antarahite jānāti—“attā me antarahito vigato me attā”ti. Evampi diṭṭhivinicchayaṃ karoti. Sotasmiṃ … ghānasmiṃ … jivhāya … kāyasmiṃ … rūpasmiṃ … saddasmiṃ … gandhasmiṃ … rasasmiṃ … phoṭṭhabbasmiṃ uppanne jānāti— “attā me uppanno”ti, phoṭṭhabbasmiṃ antarahite jānāti—“attā me antarahito vigato me attā”ti. Evampi diṭṭhivinicchayaṃ karoti janeti sañjaneti nibbatteti abhinibbatteti. <strong>Jantū</strong>ti satto naro mānavo … pe … manujo. <strong>Loke</strong>ti apāyaloke … pe … āyatanaloketi—vinicchayaṃ kubbati jantu loke.</p>
<p><a class='ref sc' id='sc46'>SC 46</a><a class='ref ms' id='ms24Mn_985'>Ms 24Mn_985</a>Tenāha bhagavā—</p>
<blockquote class='gatha'>
<p><a class='ref sc' id='sc47'>SC 47</a><a class='ref ms' id='ms24Mn_986'>Ms 24Mn_986</a>“Sātaṃ asātanti yamāhu loke,<br>
Tamūpanissāya pahoti chando;<br>
Rūpesu disvā vibhavaṃ bhavañca,<br>
Vinicchayaṃ kubbati jantu loke”ti.</p>
<p><a class='ref sc' id='sc48'>SC 48</a><a class='ref ms' id='ms24Mn_987'>Ms 24Mn_987</a><a class='ref msdiv' id='msdiv103'>Msdiv 103</a><strong>Kodho mosavajjañca kathaṃkathā ca,</strong><br>
<strong>Etepi dhammā dvayameva sante;</strong><br>
<strong>Kathaṃkathī ñāṇapathāya sikkhe,</strong><br>
<strong>Ñatvā pavuttā samaṇena dhammā.</strong></p>
</blockquote>
<p><a class='ref sc' id='sc49'>SC 49</a><a class='pts' id='pts268'></a><a class='ref ms' id='ms24Mn_988'>Ms 24Mn_988</a><strong>Kodho mosavajjañca kathaṃkathā cā</strong>ti. <strong>Kodho</strong>ti yo evarūpo cittassa āghāto paṭighāto … pe … <strong>mosavajjaṃ</strong> vuccati musāvādo. <strong>Kathaṃkathā</strong> vuccati vicikicchā. Iṭṭhaṃ vatthuṃ nissāyapi kodho jāyati, aniṭṭhaṃ vatthuṃ nissāyapi kodho jāyati. Iṭṭhaṃ vatthuṃ nissāyapi musāvādo uppajjati, aniṭṭhaṃ vatthuṃ nissāyapi musāvādo uppajjati. Iṭṭhaṃ vatthuṃ nissāyapi kathaṃkathā uppajjati, aniṭṭhaṃ vatthuṃ nissāyapi kathaṃkathā uppajjati.</p>
<p><a class='ref sc' id='sc50'>SC 50</a><a class='ref ms' id='ms24Mn_989'>Ms 24Mn_989</a>Kathaṃ aniṭṭhaṃ vatthuṃ nissāya kodho jāyati? Pakatiyā aniṭṭhaṃ vatthuṃ nissāya kodho jāyati. Anatthaṃ me acarīti kodho jāyati, anatthaṃ me caratīti kodho jāyati, anatthaṃ me carissatīti kodho jāyati; piyassa me manāpassa anatthaṃ acari … anatthaṃ carati … anatthaṃ carissatīti kodho jāyati; appiyassa me amanāpassa atthaṃ acari … atthaṃ carati … atthaṃ carissatīti kodho jāyati. Evaṃ aniṭṭhaṃ vatthuṃ nissāya kodho jāyati.</p>
<p><a class='ref sc' id='sc51'>SC 51</a><a class='ref ms' id='ms24Mn_990'>Ms 24Mn_990</a>Kathaṃ iṭṭhaṃ vatthuṃ nissāya kodho jāyati? Iṭṭhaṃ vatthuṃ acchedasaṅkinopi kodho jāyati, acchijjantepi kodho jāyati, acchinnepi kodho jāyati. Iṭṭhaṃ vatthuṃ vipariṇāmasaṅkinopi kodho jāyati, vipariṇāmantepi kodho jāyati, vipariṇatepi kodho jāyati. Evaṃ iṭṭhaṃ vatthuṃ nissāya kodho jāyati.</p>
<p><a class='ref sc' id='sc52'>SC 52</a><a class='pts' id='pts269'></a><a class='ref ms' id='ms24Mn_991'>Ms 24Mn_991</a>Kathaṃ aniṭṭhaṃ vatthuṃ nissāya musāvādo uppajjati? Idhekacco <span class='var' id='note452' title='addubandhanena (s1-3, pts1, mr)'>andubandhanena</span> vā <span class='var' id='note453' title='bandho (s1-3, pts1, mr)'>baddho</span>; tassa bandhanassa mokkhatthāya sampajānamusā bhāsati … rajjubandhanena vā baddho … saṅkhalikabandhanena vā baddho … vettabandhanena vā baddho … latābandhanena vā baddho … pakkhepabandhanena vā baddho … parikkhepabandhanena vā baddho … gāmanigamanagararaṭṭhabandhanena vā baddho … janapadabandhanena vā baddho; tassa bandhanassa mokkhatthāya sampajānamusā bhāsati. Evaṃ aniṭṭhaṃ vatthuṃ nissāya musāvādo uppajjatīti.</p>
<p><a class='ref sc' id='sc53'>SC 53</a><a class='ref ms' id='ms24Mn_992'>Ms 24Mn_992</a>Kathaṃ iṭṭhaṃ vatthuṃ nissāya musāvādo uppajjati? Idhekacco <span class='var' id='note454' title='manāpānaṃ (si)'>manāpikānaṃ</span> rūpānaṃ hetu sampajānamusā bhāsati … manāpikānaṃ saddānaṃ … gandhānaṃ … rasānaṃ … phoṭṭhabbānaṃ hetu … cīvarahetu … piṇḍapātahetu … senāsanahetu … gilānapaccayabhesajjaparikkhārahetu sampajānamusā bhāsati. Evaṃ iṭṭhaṃ vatthuṃ nissāya musāvādo uppajjati.</p>
<p><a class='ref sc' id='sc54'>SC 54</a><a class='ref ms' id='ms24Mn_993'>Ms 24Mn_993</a>Kathaṃ aniṭṭhaṃ vatthuṃ nissāya kathaṃkathā uppajjati? “<span class='var' id='note455' title='muñcissāmi (si)'>Muccissāmi</span> nu kho cakkhurogato, na nu kho muccissāmi cakkhurogato. Muccissāmi nu kho sotarogato … ghānarogato … jivhārogato … kāyarogato … sīsarogato … kaṇṇarogato … mukharogato … muccissāmi nu kho dantarogato, na nu kho muccissāmi dantarogato”ti. Evaṃ aniṭṭhaṃ vatthuṃ nissāya kathaṃkathā uppajjati.</p>
<p><a class='ref sc' id='sc55'>SC 55</a><a class='ref ms' id='ms24Mn_994'>Ms 24Mn_994</a>Kathaṃ iṭṭhaṃ vatthuṃ nissāya kathaṃkathā uppajjati? “Labhissāmi nu kho <span class='var' id='note456' title='manāpiye (bj, mr)'>manāpike</span> rūpe, na nu kho labhissāmi manāpike rūpe. Labhissāmi nu kho manāpike sadde … gandhe … rase … phoṭṭhabbe … kulaṃ … gaṇaṃ … āvāsaṃ … lābhaṃ … yasaṃ … pasaṃsaṃ … sukhaṃ … cīvaraṃ … piṇḍapātaṃ … senāsanaṃ … gilānapaccayabhesajjaparikkhāran”ti. Evaṃ iṭṭhaṃ vatthuṃ nissāya kathaṃkathā uppajjatīti—kodho mosavajjañca kathaṃkathā ca.</p>
<p><a class='ref sc' id='sc56'>SC 56</a><a class='ref ms' id='ms24Mn_995'>Ms 24Mn_995</a><strong>Etepi dhammā dvayameva sante</strong>ti. Sātāsāte sante, sukhadukkhe sante, somanassadomanasse sante, iṭṭhāniṭṭhe sante, anunayapaṭighe sante saṃvijjamāne atthi upalabbhamāneti—etepi dhammā dvayameva sante.</p>
<p><a class='ref sc' id='sc57'>SC 57</a><a class='ref ms' id='ms24Mn_996'>Ms 24Mn_996</a><strong>Kathaṃkathī ñāṇapathāya sikkhe</strong>ti. Ñāṇampi ñāṇapatho, ñāṇassa ārammaṇampi ñāṇapatho, ñāṇasahabhunopi dhammā ñāṇapatho. Yathā ariyamaggo ariyapatho, devamaggo devapatho, brahmamaggo brahmapatho; evamevaṃ ñāṇampi ñāṇapatho, ñāṇassa ārammaṇampi ñāṇapatho, ñāṇasahabhunopi dhammā ñāṇapatho.</p>
<p><a class='ref sc' id='sc58'>SC 58</a><a class='pts' id='pts270'></a><a class='ref ms' id='ms24Mn_997'>Ms 24Mn_997</a><strong>Sikkhe</strong>ti tisso sikkhā—adhisīlasikkhā, adhicittasikkhā, adhipaññāsikkhā. Katamā adhisīlasikkhā? Idha bhikkhu sīlavā hoti, pātimokkhasaṃvarasaṃvuto viharati ācāragocarasampanno, aṇumattesu vajjesu bhayadassāvī, samādāya sikkhati sikkhāpadesu, khuddako sīlakkhandho … mahanto sīlakkhandho … sīlaṃ patiṭṭhā ādi caraṇaṃ saṃyamo saṃvaro mukhaṃ pamukhaṃ kusalānaṃ dhammānaṃ samāpattiyā—ayaṃ adhisīlasikkhā. Katamā adhicittasikkhā? Idha bhikkhu vivicceva kāmehi … pe … catutthaṃ jhānaṃ upasampajja viharati—ayaṃ adhicittasikkhā. Katamā adhipaññāsikkhā? Idha bhikkhu paññavā hoti, udayatthagāminiyā paññāya samannāgato ariyāya nibbedhikāya sammādukkhakkhayagāminiyā. So “idaṃ dukkhan”ti yathābhūtaṃ pajānāti … pe … “ayaṃ dukkhanirodhagāminī paṭipadā”ti yathābhūtaṃ pajānāti, “ime āsavā”ti yathābhūtaṃ pajānāti … pe … “ayaṃ āsavanirodhagāminī paṭipadā”ti yathābhūtaṃ pajānāti—ayaṃ adhipaññāsikkhā.</p>
<p><a class='ref sc' id='sc59'>SC 59</a><a class='pts' id='pts271'></a><a class='ref ms' id='ms24Mn_998'>Ms 24Mn_998</a><strong>Kathaṃkathī ñāṇapathāya sikkhe</strong>ti. Kathaṃkathī puggalo sakaṅkho savilekho sadveḷhako savicikiccho, ñāṇādhigamāya ñāṇaphusanāya ñāṇasacchikiriyāya adhisīlampi sikkheyya, adhicittampi sikkheyya, adhipaññampi sikkheyya; imā tisso sikkhāyo āvajjanto sikkheyya, jānanto sikkheyya, passanto sikkheyya, paccavekkhanto sikkheyya, cittaṃ adhiṭṭhahanto sikkheyya, saddhāya adhimuccanto sikkheyya, vīriyaṃ paggaṇhanto sikkheyya, satiṃ upaṭṭhahanto sikkheyya, cittaṃ samādahanto sikkheyya, paññāya pajānanto sikkheyya, abhiññeyyaṃ abhijānanto sikkheyya, pariññeyyaṃ parijānanto sikkheyya, pahātabbaṃ pajahanto sikkheyya, bhāvetabbaṃ bhāvento sikkheyya, sacchikātabbaṃ sacchikaronto sikkheyya ācareyya samācareyya samādāya vatteyyāti—kathaṃkathī ñāṇapathāya sikkhe.</p>
<p><a class='ref sc' id='sc60'>SC 60</a><a class='ref ms' id='ms24Mn_999'>Ms 24Mn_999</a><strong>Ñatvā pavuttā samaṇena dhammā</strong>ti. <strong>Ñatvā</strong>ti ñatvā jānitvā tulayitvā tīrayitvā vibhāvayitvā vibhūtaṃ katvā vuttā pavuttā ācikkhitā desitā paññapitā paṭṭhapitā vivaṭā vibhattā <span class='var' id='note457' title='uttāniṃ katā (mr)'>uttānīkatā</span> pakāsitā. “Sabbe saṅkhārā aniccā”ti ñatvā jānitvā tulayitvā tīrayitvā vibhāvayitvā vibhūtaṃ katvā vuttā pavuttā ācikkhitā desitā paññapitā paṭṭhapitā vivaṭā vibhattā uttānīkatā pakāsitā, “sabbe saṅkhārā dukkhā”ti … “sabbe dhammā anattā”ti … “avijjāpaccayā saṅkhārā”ti … pe … “jātipaccayā jarāmaraṇan”ti … “avijjānirodhā saṅkhāranirodho”ti … pe … “jātinirodhā jarāmaraṇanirodho”ti … “idaṃ dukkhan”ti … pe … “ayaṃ dukkhanirodhagāminī paṭipadā”ti … “ime āsavā”ti … pe … “ayaṃ āsavanirodhagāminī paṭipadā”ti … “ime dhammā abhiññeyyā”ti … “ime dhammā pariññeyyā”ti … “ime dhammā pahātabbā”ti … “ime dhammā bhāvetabbā”ti … “ime dhammā sacchikātabbā”ti … channaṃ phassāyatanānaṃ samudayañca atthaṅgamañca assādañca ādīnavañca nissaraṇañca … pañcannaṃ upādānakkhandhānaṃ … catunnaṃ mahābhūtānaṃ … “yaṃ kiñci samudayadhammaṃ sabbaṃ taṃ nirodhadhamman”ti ñatvā jānitvā tulayitvā tīrayitvā vibhāvayitvā vibhūtaṃ katvā vuttā pavuttā ācikkhitā desitā paññapitā paṭṭhapitā vivaṭā vibhattā uttānīkatā pakāsitā.</p>
<p><a class='ref sc' id='sc61'>SC 61</a><a class='pts' id='pts272'></a><a class='ref ms' id='ms24Mn_1000'>Ms 24Mn_1000</a>Vuttañhetaṃ bhagavatā—“ abhiññāyāhaṃ, bhikkhave, dhammaṃ desemi, no anabhiññāya. Sanidānāhaṃ, bhikkhave, dhammaṃ desemi, no anidānaṃ. Sappāṭihāriyāhaṃ, bhikkhave, dhammaṃ desemi, no appāṭihāriyaṃ. Tassa mayhaṃ, bhikkhave, abhiññāya dhammaṃ desayato, no anabhiññāya, sanidānaṃ dhammaṃ desayato, no anidānaṃ, sappāṭihāriyaṃ dhammaṃ desayato, no appāṭihāriyaṃ, karaṇīyo ovādo, karaṇīyā anusāsanī. Alañca pana, bhikkhave, vo tuṭṭhiyā alaṃ pāmojjāya alaṃ somanassāya sammāsambuddho bhagavā, svākkhāto dhammo, suppaṭipanno saṃghoti … pe …. Imasmiñca pana veyyākaraṇasmiṃ bhaññamāne dasasahassī lokadhātu akampitthā”ti—ñatvā pavuttā samaṇena dhammā.</p>
<p><a class='ref sc' id='sc62'>SC 62</a><a class='ref ms' id='ms24Mn_1001'>Ms 24Mn_1001</a>Tenāha bhagavā—</p>
<blockquote class='gatha'>
<p><a class='ref sc' id='sc63'>SC 63</a><a class='ref ms' id='ms24Mn_1002'>Ms 24Mn_1002</a>“Kodho mosavajjañca kathaṃkathā ca,<br>
Etepi dhammā dvayameva sante;<br>
Kathaṃkathī ñāṇapathāya sikkhe,<br>
Ñatvā pavuttā samaṇena dhammā”ti.</p>
<p><a class='ref sc' id='sc64'>SC 64</a><a class='ref ms' id='ms24Mn_1003'>Ms 24Mn_1003</a><a class='ref msdiv' id='msdiv104'>Msdiv 104</a><strong>Sātaṃ asātañca kutonidānā,</strong><br>
<strong>Kismiṃ asante na bhavanti hete;</strong><br>
<strong>Vibhavaṃ bhavañcāpi yametamatthaṃ,</strong><br>
<strong>Etaṃ me pabrūhi yatonidānaṃ.</strong></p>
</blockquote>
<p><a class='ref sc' id='sc65'>SC 65</a><a class='ref ms' id='ms24Mn_1004'>Ms 24Mn_1004</a><strong>Sātaṃ asātañca kutonidānā</strong>ti. Sātā asātā kutonidānā kutojātā kutosañjātā kutonibbattā kutoabhinibbattā kutopātubhūtā, kiṃnidānā kiṃsamudayā kiṃjātikā kiṃpabhavāti sātāsātānaṃ mūlaṃ pucchati … pe … samudayaṃ pucchati papucchati yācati ajjhesati pasādetīti—sātaṃ asātañca kutonidānā.</p>
<p><a class='ref sc' id='sc66'>SC 66</a><a class='ref ms' id='ms24Mn_1005'>Ms 24Mn_1005</a><strong>Kismiṃ asante na bhavanti hete</strong>ti. Kismiṃ asante asaṃvijjamāne natthi anupalabbhamāne sātāsātā na bhavanti nappabhavanti na jāyanti na sañjāyanti na nibbattanti na abhinibbattantīti— kismiṃ asante na bhavanti hete.</p>
<p><a class='ref sc' id='sc67'>SC 67</a><a class='pts' id='pts273'></a><a class='ref ms' id='ms24Mn_1006'>Ms 24Mn_1006</a><strong>Vibhavaṃ bhavañcāpi yametamatthan</strong>ti. Katamo sātāsātānaṃ bhavo? Yo sātāsātānaṃ bhavo pabhavo jāti sañjāti nibbatti abhinibbatti pātubhāvo—ayaṃ sātāsātānaṃ bhavo. Katamo sātāsātānaṃ vibhavo? Yo sātāsātānaṃ khayo vayo bhedo paribhedo aniccatā antaradhānaṃ—ayaṃ sātāsātānaṃ vibhavo. <strong>Yametamatthan</strong>ti yaṃ paramatthanti—vibhavaṃ bhavañcāpi yametamatthaṃ.</p>
<p><a class='ref sc' id='sc68'>SC 68</a><a class='ref ms' id='ms24Mn_1007'>Ms 24Mn_1007</a><strong>Etaṃ me pabrūhi yatonidānan</strong>ti. <strong>Etan</strong>ti yaṃ pucchāmi yaṃ yācāmi yaṃ ajjhesāmi yaṃ pasādemi. <strong>Pabrūhī</strong>ti brūhi vadehi ācikkha desehi paññapehi paṭṭhapehi vivara vibhaja uttānīkarohi pakāsehīti—etaṃ me pabrūhi. <strong>Yatonidānan</strong>ti yaṃnidānaṃ yaṃsamudayaṃ yaṃjātikaṃ yaṃpabhavanti—etaṃ me pabrūhi yatonidānaṃ.</p>
<p><a class='ref sc' id='sc69'>SC 69</a><a class='ref ms' id='ms24Mn_1008'>Ms 24Mn_1008</a>Tenāha so nimmito—</p>
<blockquote class='gatha'>
<p><a class='ref sc' id='sc70'>SC 70</a><a class='ref ms' id='ms24Mn_1009'>Ms 24Mn_1009</a>“Sātaṃ asātañca kutonidānā,<br>
Kismiṃ asante na bhavanti hete;<br>
Vibhavaṃ bhavañcāpi yametamatthaṃ,<br>
Etaṃ me pabrūhi yatonidānan”ti.</p>
<p><a class='ref sc' id='sc71'>SC 71</a><a class='ref ms' id='ms24Mn_1010'>Ms 24Mn_1010</a><a class='ref msdiv' id='msdiv105'>Msdiv 105</a><strong>Phassanidānaṃ sātaṃ asātaṃ,</strong><br>
<strong>Phasse asante na bhavanti hete;</strong><br>
<strong>Vibhavaṃ bhavañcāpi yametamatthaṃ,</strong><br>
<strong>Etaṃ te pabrūmi itonidānaṃ.</strong></p>
</blockquote>
<p><a class='ref sc' id='sc72'>SC 72</a><a class='pts' id='pts274'></a><a class='ref ms' id='ms24Mn_1011'>Ms 24Mn_1011</a><strong>Phassanidānaṃ sātaṃ asātan</strong>ti. Sukhavedanīyaṃ phassaṃ paṭicca uppajjati sukhā vedanā. Yā tasseva sukhavedanīyassa phassassa nirodhā, yaṃ tajjaṃ vedayitaṃ sukhavedanīyaṃ phassaṃ paṭicca uppannā sukhā vedanā sā nirujjhati, sā vūpasammati. Dukkhavedanīyaṃ phassaṃ paṭicca uppajjati dukkhā vedanā. Yā tasseva dukkhavedanīyassa phassassa nirodhā, yaṃ tajjaṃ vedayitaṃ dukkhavedanīyaṃ phassaṃ paṭicca uppannā dukkhā vedanā sā nirujjhati, sā vūpasammati. Adukkhamasukhavedanīyaṃ phassaṃ paṭicca uppajjati adukkhamasukhā vedanā. Yā tasseva adukkhamasukhavedanīyassa phassassa nirodhā, yaṃ tajjaṃ vedayitaṃ adukkhamasukhavedanīyaṃ phassaṃ paṭicca uppannā adukkhamasukhā vedanā sā nirujjhati, vūpasammati. <strong>Phassanidānaṃ sātaṃ asātan</strong>ti. Sātāsātā phassanidānā phassasamudayā phassajātikā phassappabhavāti— phassanidānaṃ sātaṃ asātaṃ.</p>
<p><a class='ref sc' id='sc73'>SC 73</a><a class='ref ms' id='ms24Mn_1012'>Ms 24Mn_1012</a><strong>Phasse asante na bhavanti hete</strong>ti. Phasse asante asaṃvijjamāne natthi anupalabbhamāne sātāsātā na bhavanti nappabhavanti na jāyanti na sañjāyanti na nibbattanti nābhinibbattanti na pātubhavantīti—phasse asante na bhavanti hete.</p>
<p><a class='ref sc' id='sc74'>SC 74</a><a class='ref ms' id='ms24Mn_1013'>Ms 24Mn_1013</a><strong>Vibhavaṃ bhavañcāpi yametamatthan</strong>ti. Bhavadiṭṭhipi phassanidānā, vibhavadiṭṭhipi phassanidānā. <strong>Yametamatthan</strong>ti yaṃ paramatthanti—vibhavaṃ bhavañcāpi yametamatthaṃ.</p>
<p><a class='ref sc' id='sc75'>SC 75</a><a class='ref ms' id='ms24Mn_1014'>Ms 24Mn_1014</a><strong>Etaṃ te pabrūmi itonidānan</strong>ti. <strong>Etan</strong>ti yaṃ pucchasi yaṃ yācasi yaṃ ajjhesasi yaṃ pasādesi. <strong>Pabrūmī</strong>ti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—etaṃ te pabrūmi. <strong>Itonidānan</strong>ti ito phassanidānaṃ phassasamudayaṃ phassajātikaṃ phassappabhavanti—etaṃ te pabrūmi itonidānaṃ.</p>
<p><a class='ref sc' id='sc76'>SC 76</a><a class='ref ms' id='ms24Mn_1015'>Ms 24Mn_1015</a>Tenāha bhagavā—</p>
<blockquote class='gatha'>
<p><a class='ref sc' id='sc77'>SC 77</a><a class='ref ms' id='ms24Mn_1016'>Ms 24Mn_1016</a>“Phassanidānaṃ sātaṃ asātaṃ,<br>
Phasse asante na bhavanti hete;<br>
Vibhavaṃ bhavañcāpi yametamatthaṃ,<br>
Etaṃ te pabrūmi itonidānan”ti.</p>
<p><a class='ref sc' id='sc78'>SC 78</a><a class='pts' id='pts275'></a><a class='ref ms' id='ms24Mn_1017'>Ms 24Mn_1017</a><a class='ref msdiv' id='msdiv106'>Msdiv 106</a><strong>Phasso nu lokasmiṃ kutonidāno,</strong><br>
<strong>Pariggahā <span class='var' id='note462' title='vāpi (s1-3, pts1)'>cāpi</span> kutopahūtā;</strong><br>
<strong>Kismiṃ asante na mamattamatthi,</strong><br>
<strong>Kismiṃ vibhūte na phusanti phassā.</strong></p>
</blockquote>
<p><a class='ref sc' id='sc79'>SC 79</a><a class='ref ms' id='ms24Mn_1018'>Ms 24Mn_1018</a><strong>Phasso nu lokasmiṃ kutonidāno</strong>ti. Phasso kutonidāno kutojāto kutosañjāto kutonibbatto kutoabhinibbatto kutopātubhūto, kiṃnidāno kiṃsamudayo kiṃjātiko kiṃpabhavoti phassassa mūlaṃ pucchati hetuṃ pucchati … pe … samudayaṃ pucchati papucchati yācati ajjhesati pasādetīti—phasso nu lokasmiṃ kutonidāno.</p>
<p><a class='ref sc' id='sc80'>SC 80</a><a class='ref ms' id='ms24Mn_1019'>Ms 24Mn_1019</a><strong>Pariggahā cāpi kutopahūtā</strong>ti pariggahā kutopahūtā kutojātā kutosañjātā kutonibbattā kutoabhinibbattā kutopātubhūtā, kiṃnidānā kiṃsamudayā kiṃjātikā kiṃpabhavāti pariggahānaṃ mūlaṃ pucchati hetuṃ pucchati … pe … samudayaṃ pucchati papucchati yācati ajjhesati pasādetīti—pariggahā cāpi kutopahūtā.</p>
<p><a class='ref sc' id='sc81'>SC 81</a><a class='ref ms' id='ms24Mn_1020'>Ms 24Mn_1020</a><strong>Kismiṃ asante na mamattamatthī</strong>ti. Kismiṃ asante asaṃvijjamāne natthi anupalabbhamāne mamattā natthi na santi na saṃvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—kismiṃ asante na mamattamatthi.</p>
<p><a class='ref sc' id='sc82'>SC 82</a><a class='ref ms' id='ms24Mn_1021'>Ms 24Mn_1021</a><strong>Kismiṃ vibhūte na phusanti phassā</strong>ti. Kismiṃ vibhūte vibhavite atikkante samatikkante vītivatte phassā na phusantīti—kismiṃ vibhūte na phusanti phassā.</p>
<p><a class='ref sc' id='sc83'>SC 83</a><a class='ref ms' id='ms24Mn_1022'>Ms 24Mn_1022</a>Tenāha so nimmito—</p>
<blockquote class='gatha'>
<p><a class='ref sc' id='sc84'>SC 84</a><a class='ref ms' id='ms24Mn_1023'>Ms 24Mn_1023</a>“Phasso nu lokasmiṃ kutonidāno,<br>
Pariggahā cāpi kutopahūtā;<br>
Kismiṃ asante na mamattamatthi,<br>
Kismiṃ vibhūte na phusanti phassā”ti.</p>
<p><a class='ref sc' id='sc85'>SC 85</a><a class='ref ms' id='ms24Mn_1024'>Ms 24Mn_1024</a><a class='ref msdiv' id='msdiv107'>Msdiv 107</a><strong>Nāmañca rūpañca paṭicca phasso,</strong><br>
<strong>Icchānidānāni pariggahāni;</strong><br>
<strong>Icchāyasantyā na mamattamatthi,</strong><br>
<strong>Rūpe vibhūte na phusanti phassā.</strong></p>
</blockquote>
<p><a class='ref sc' id='sc86'>SC 86</a><a class='pts' id='pts276'></a><a class='ref ms' id='ms24Mn_1025'>Ms 24Mn_1025</a><strong>Nāmañca rūpañca paṭicca phasso</strong>ti. Cakkhuñca paṭicca rūpe ca uppajjati cakkhuviññāṇaṃ, tiṇṇaṃ saṅgati phasso. <span class='var' id='note465' title='cakkhuñca (si, s1-3, pts1)'>Cakkhu ca</span> rūpā ca rūpasmiṃ cakkhusamphassaṃ ṭhapetvā sampayuttakā dhammā nāmasmiṃ. Evampi nāmañca rūpañca paṭicca phasso. Sotañca paṭicca sadde ca uppajjati sotaviññāṇaṃ, tiṇṇaṃ saṅgati phasso. Sotañca saddā ca rūpasmiṃ sotasamphassaṃ ṭhapetvā sampayuttakā dhammā nāmasmiṃ. Evampi nāmañca rūpañca paṭicca phasso. Ghānañca paṭicca gandhe ca uppajjati ghānaviññāṇaṃ, tiṇṇaṃ saṅgati phasso. Ghānañca gandhā ca rūpasmiṃ ghānasamphassaṃ ṭhapetvā sampayuttakā dhammā nāmasmiṃ. Evampi nāmañca rūpañca paṭicca phasso. Jivhañca paṭicca rase ca uppajjati jivhāviññāṇaṃ, tiṇṇaṃ saṅgati phasso. Jivhā ca rasā ca rūpasmiṃ jivhāsamphassaṃ ṭhapetvā sampayuttakā dhammā nāmasmiṃ. Evampi nāmañca rūpañca paṭicca phasso. Kāyañca paṭicca phoṭṭhabbe ca uppajjati kāyaviññāṇaṃ, tiṇṇaṃ saṅgati phasso. Kāyo ca phoṭṭhabbā ca rūpasmiṃ kāyasamphassaṃ ṭhapetvā sampayuttakā dhammā nāmasmiṃ. Evampi nāmañca rūpañca paṭicca phasso. Manañca paṭicca dhamme ca uppajjati manoviññāṇaṃ, tiṇṇaṃ saṅgati phasso. Vatthu rūpaṃ rūpasmiṃ, dhammā rūpino rūpasmiṃ manosamphassaṃ ṭhapetvā sampayuttakā dhammā nāmasmiṃ. Evampi nāmañca rūpañca paṭicca phasso.</p>
<p><a class='ref sc' id='sc87'>SC 87</a><a class='ref ms' id='ms24Mn_1026'>Ms 24Mn_1026</a><strong>Icchānidānāni pariggahānī</strong>ti. Icchā vuccati taṇhā. Yo rāgo sārāgo … pe … abhijjhā lobho akusalamūlaṃ. <strong>Pariggahā</strong>ti dve pariggahā—taṇhāpariggaho ca diṭṭhipariggaho ca … pe … ayaṃ taṇhāpariggaho … pe … ayaṃ diṭṭhipariggaho. <strong>Icchānidānāni pariggahānī</strong>ti. Pariggahā icchānidānā icchāhetukā icchāpaccayā icchākāraṇā icchāpabhavāti— icchānidānāni pariggahāni.</p>
<p><a class='ref sc' id='sc88'>SC 88</a><a class='pts' id='pts277'></a><a class='ref ms' id='ms24Mn_1027'>Ms 24Mn_1027</a><strong>Icchāyasantyā na mamattamatthī</strong>ti. Icchā vuccati taṇhā. Yo rāgo sārāgo … pe … abhijjhā lobho akusalamūlaṃ. <strong>Mamattā</strong>ti dve mamattā—taṇhāmamattañca diṭṭhimamattañca … pe … idaṃ taṇhāmamattaṃ … pe … idaṃ diṭṭhimamattaṃ. <strong>Icchāyasantyā na mamattamatthī</strong>ti. Icchāya asantyā asaṃvijjamānāya natthi anupalabbhamānāya mamattā natthi na santi na saṃvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—icchāyasantyā na mamattamatthi.</p>
<p><a class='ref sc' id='sc89'>SC 89</a><a class='ref ms' id='ms24Mn_1028'>Ms 24Mn_1028</a><strong>Rūpe vibhūte na phusanti phassā</strong>ti. <strong>Rūpe</strong>ti cattāro ca mahābhūtā catunnañca mahābhūtānaṃ upādāya rūpaṃ. <strong>Rūpe vibhūte</strong>ti <span class='var' id='note466' title='catuhākārehi (bj) | catūhi kāraṇehi (s1-3, pts1)'>catūhākārehi</span> rūpaṃ vibhūtaṃ hoti—<span class='var' id='note467' title='ñāṇavibhūtena (si)'>ñātavibhūtena</span>, tīraṇavibhūtena, pahānavibhūtena, samatikkamavibhūtena. Kathaṃ ñātavibhūtena rūpaṃ vibhūtaṃ hoti? Rūpaṃ jānāti—“yaṃ kiñci rūpaṃ sabbaṃ rūpaṃ cattāri ca mahābhūtāni catunnañca mahābhūtānaṃ upādāya rūpan”ti jānāti passati. Evaṃ ñātavibhūtena rūpaṃ vibhūtaṃ hoti.</p>
<p><a class='ref sc' id='sc90'>SC 90</a><a class='ref ms' id='ms24Mn_1029'>Ms 24Mn_1029</a>Kathaṃ tīraṇavibhūtena rūpaṃ vibhūtaṃ hoti? Evaṃ ñātaṃ katvā rūpaṃ tīreti, aniccato dukkhato rogato gaṇḍato sallato aghato ābādhato parato palokato ītito upaddavato bhayato upasaggato calato pabhaṅguto adhuvato atāṇato aleṇato asaraṇato rittato tucchato suññato anattato ādīnavato vipariṇāmadhammato asārakato aghamūlato vadhakato vibhavato sāsavato saṅkhatato mārāmisato jātidhammato jarādhammato byādhidhammato maraṇadhammato, sokaparidevadukkhadomanassupāyāsadhammato saṃkilesikadhammato samudayato atthaṅgamato, assādato ādīnavato nissaraṇato tīreti. Evaṃ tīraṇavibhūtena rūpaṃ vibhūtaṃ hoti.</p>
<p><a class='ref sc' id='sc91'>SC 91</a><a class='pts' id='pts278'></a><a class='ref ms' id='ms24Mn_1030'>Ms 24Mn_1030</a>Kathaṃ pahānavibhūtena rūpaṃ vibhūtaṃ hoti? Evaṃ tīrayitvā rūpe chandarāgaṃ pajahati vinodeti byantiṃ karoti anabhāvaṃ gameti. Vuttañhetaṃ bhagavatā—“ yo, bhikkhave, rūpasmiṃ chandarāgo taṃ pajahatha. Evaṃ taṃ rūpaṃ pahīnaṃ bhavissati ucchinnamūlaṃ tālāvatthukataṃ anabhāvaṃkataṃ āyatiṃ anuppādadhamman”ti. Evaṃ pahānavibhūtena rūpaṃ vibhūtaṃ hoti.</p>
<p><a class='ref sc' id='sc92'>SC 92</a><a class='ref ms' id='ms24Mn_1031'>Ms 24Mn_1031</a>Kathaṃ samatikkamavibhūtena rūpaṃ vibhūtaṃ hoti. Catasso arūpasamāpattiyo paṭiladdhassa rūpā vibhūtā honti vibhāvitā atikkantā samatikkantā vītivattā. Evaṃ samatikkamavibhūtena rūpaṃ vibhūtaṃ hoti. Imehi catūhi kāraṇehi rūpaṃ vibhūtaṃ hoti.</p>
<p><a class='ref sc' id='sc93'>SC 93</a><a class='ref ms' id='ms24Mn_1032'>Ms 24Mn_1032</a><strong>Rūpe vibhūte na phusanti phassā</strong>ti. Rūpe vibhūte vibhāvite atikkante samatikkante vītivatte pañca phassā na phusanti—cakkhusamphasso, sotasamphasso, ghānasamphasso, jivhāsamphasso, kāyasamphassoti—rūpe vibhūte na phusanti phassā.</p>
<p><a class='ref sc' id='sc94'>SC 94</a><a class='ref ms' id='ms24Mn_1033'>Ms 24Mn_1033</a>Tenāha bhagavā—</p>
<blockquote class='gatha'>
<p><a class='ref sc' id='sc95'>SC 95</a><a class='ref ms' id='ms24Mn_1034'>Ms 24Mn_1034</a>“Nāmañca rūpañca paṭicca phasso,<br>
Icchānidānāni pariggahāni;<br>
Icchāyasantyā na mamattamatthi,<br>
Rūpe vibhūte na phusanti phassā”ti.</p>
<p><a class='ref sc' id='sc96'>SC 96</a><a class='ref ms' id='ms24Mn_1035'>Ms 24Mn_1035</a><a class='ref msdiv' id='msdiv108'>Msdiv 108</a><strong>Kathaṃ sametassa vibhoti rūpaṃ,</strong><br>
<strong>Sukhaṃ <span class='var' id='note470' title='dukhaṃ vāpi (bj) | dukkhaṃ vāpi (s1-3, pts1)'>dukhañcāpi</span> kathaṃ vibhoti;</strong><br>
<strong>Etaṃ me pabrūhi yathā vibhoti,</strong><br>
<strong>Taṃ <span class='var' id='note471' title='jānissāma iti (bj) | jānissāmāti (si, mr) | jāniyāma iti (s1-3, pts1)'>jāniyāmāti</span> me mano ahu.</strong></p>
</blockquote>
<p><a class='ref sc' id='sc97'>SC 97</a><a class='pts' id='pts279'></a><a class='ref ms' id='ms24Mn_1036'>Ms 24Mn_1036</a><strong>Kathaṃ sametassa vibhoti rūpan</strong>ti. <strong>Kathaṃ sametassā</strong>ti kathaṃ sametassa kathaṃ paṭipannassa kathaṃ iriyantassa kathaṃ vattentassa kathaṃ pālentassa kathaṃ yapentassa kathaṃ yāpentassa rūpaṃ vibhoti <span class='var' id='note472' title='vibhāviyyati atikkamiyyati samatikkamiyyati (si, s2, s3, pts1) | vibhaviyyati atikkamiyyati samatikkamiyyati (s1)'>vibhāvīyati atikkamīyati samatikkamīyati</span> vītivattīyatīti—kathaṃ sametassa vibhoti rūpaṃ.</p>
<p><a class='ref sc' id='sc98'>SC 98</a><a class='ref ms' id='ms24Mn_1037'>Ms 24Mn_1037</a><strong>Sukhaṃ dukhañcāpi kathaṃ vibhotī</strong>ti sukhañca dukkhañca kathaṃ vibhoti vibhāvīyati atikkamīyati samatikkamīyati vītivattīyatīti—sukhaṃ dukhañcāpi kathaṃ vibhoti.</p>
<p><a class='ref sc' id='sc99'>SC 99</a><a class='ref ms' id='ms24Mn_1038'>Ms 24Mn_1038</a><strong>Etaṃ me pabrūhi yathā vibhotī</strong>ti. <strong>Etan</strong>ti yaṃ pucchāmi yaṃ yācāmi yaṃ ajjhesāmi yaṃ pasādemīti—etaṃ. <strong>Me pabrūhī</strong>ti me pabrūhi ācikkha desehi paññapehi paṭṭhapehi vivara vibhaja uttānīkarohi pakāsehīti—etaṃ me pabrūhi. <strong>Yathā vibhotī</strong>ti yathā vibhoti vibhāvīyati atikkamīyati samatikkamīyati vītivattīyatīti— etaṃ me pabrūhi yathā vibhoti.</p>
<p><a class='ref sc' id='sc100'>SC 100</a><a class='ref ms' id='ms24Mn_1039'>Ms 24Mn_1039</a><strong>Taṃ jāniyāmāti me mano ahū</strong>ti. <strong>Taṃ jāniyāmā</strong>ti taṃ jāneyyāma ājāneyyāma vijāneyyāma paṭivijāneyyāma paṭivijjheyyāmāti—taṃ jāniyāma. <strong>Iti me mano ahū</strong>ti iti me mano ahu, iti me cittaṃ ahu, iti me saṅkappo ahu, iti me viññāṇaṃ ahūti—taṃ jāniyāma iti me mano ahu.</p>
<p><a class='ref sc' id='sc101'>SC 101</a><a class='ref ms' id='ms24Mn_1040'>Ms 24Mn_1040</a>Tenāha so nimmito—</p>
<blockquote class='gatha'>
<p><a class='ref sc' id='sc102'>SC 102</a><a class='ref ms' id='ms24Mn_1041'>Ms 24Mn_1041</a>“Kathaṃ sametassa vibhoti rūpaṃ,<br>
Sukhaṃ dukhañcāpi kathaṃ vibhoti;<br>
Etaṃ me pabrūhi yathā vibhoti,<br>
Taṃ jāniyāmāti me mano ahū”ti.</p>
<p><a class='ref sc' id='sc103'>SC 103</a><a class='ref ms' id='ms24Mn_1042'>Ms 24Mn_1042</a><a class='ref msdiv' id='msdiv109'>Msdiv 109</a><strong>Na saññasaññī na visaññasaññī,</strong><br>
<strong>Nopi asaññī na vibhūtasaññī;</strong><br>
<strong>Evaṃ sametassa vibhoti rūpaṃ,</strong><br>
<strong>Saññānidānā hi papañcasaṅkhā.</strong></p>
</blockquote>
<p><a class='ref sc' id='sc104'>SC 104</a><a class='pts' id='pts280'></a><a class='ref ms' id='ms24Mn_1043'>Ms 24Mn_1043</a><strong>Na saññasaññī na visaññasaññī</strong>ti. Saññasaññino vuccanti ye pakatisaññāya ṭhitā, napi so pakatisaññāya ṭhito. Visaññasaññino vuccanti ummattakā ye ca <span class='var' id='note474' title='ukkhittacittā (s1-3, pts1)'>khittacittā</span>, napi so ummattako, nopi khittacittoti—na saññasaññī na visaññasaññī.</p>
<p><a class='ref sc' id='sc105'>SC 105</a><a class='ref ms' id='ms24Mn_1044'>Ms 24Mn_1044</a><strong>Nopi asaññī na vibhūtasaññī</strong>ti. Asaññino vuccanti nirodhasamāpannā ye ca asaññasattā, napi so nirodhasamāpanno, napi asaññasatto. Vibhūtasaññino vuccanti ye catunnaṃ arūpasamāpattīnaṃ lābhino, napi so catunnaṃ arūpasamāpattīnaṃ lābhīti—nopi asaññī na vibhūtasaññī.</p>
<p><a class='ref sc' id='sc106'>SC 106</a><a class='ref ms' id='ms24Mn_1045'>Ms 24Mn_1045</a><strong>Evaṃ sametassa vibhoti rūpan</strong>ti. Idha bhikkhu sukhassa ca pahānā … pe … catutthaṃ jhānaṃ upasampajja viharati. So evaṃ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte ākāsānañcāyatanasamāpattipaṭilābhatthāya cittaṃ abhinīharati abhininnāmeti āruppamaggasamaṅgīti. Evaṃ sametassa evaṃ paṭipannassa evaṃ iriyantassa evaṃ vattentassa evaṃ pālentassa evaṃ yapentassa evaṃ yāpentassa rūpaṃ vibhoti vibhāvīyati atikkamīyati samatikkamīyati vītivattīyatīti—evaṃ sametassa vibhoti rūpaṃ.</p>
<p><a class='ref sc' id='sc107'>SC 107</a><a class='ref ms' id='ms24Mn_1046'>Ms 24Mn_1046</a><strong>Saññānidānā hi papañcasaṅkhā</strong>ti. Papañcāyeva papañcasaṅkhā taṇhāpapañcasaṅkhā, diṭṭhipapañcasaṅkhā, mānapapañcasaṅkhā saññānidānā saññāsamudayā saññājātikā saññāpabhavāti— saññānidānā hi papañcasaṅkhā.</p>
<p><a class='ref sc' id='sc108'>SC 108</a><a class='ref ms' id='ms24Mn_1047'>Ms 24Mn_1047</a>Tenāha bhagavā—</p>
<blockquote class='gatha'>
<p><a class='ref sc' id='sc109'>SC 109</a><a class='ref ms' id='ms24Mn_1048'>Ms 24Mn_1048</a>“Na saññasaññī na visaññasaññī,<br>
Nopi asaññī na vibhūtasaññī;<br>
Evaṃ sametassa vibhoti rūpaṃ,<br>
Saññānidānā hi papañcasaṅkhā”ti.</p>
<p><a class='ref sc' id='sc110'>SC 110</a><a class='pts' id='pts281'></a><a class='ref ms' id='ms24Mn_1049'>Ms 24Mn_1049</a><a class='ref msdiv' id='msdiv110'>Msdiv 110</a><strong>Yaṃ taṃ apucchimha akittayī no,</strong><br>
<strong>Aññaṃ taṃ pucchāma tadiṅgha brūhi;</strong><br>
<strong>Ettāvataggaṃ nu vadanti heke,</strong><br>
<strong>Yakkhassa suddhiṃ idha paṇḍitāse;</strong><br>
<strong>Udāhu aññampi vadanti etto.</strong></p>
</blockquote>
<p><a class='ref sc' id='sc111'>SC 111</a><a class='ref ms' id='ms24Mn_1050'>Ms 24Mn_1050</a><strong>Yaṃ taṃ apucchimha akittayī no</strong>ti. Yaṃ taṃ apucchimha ayācimha ajjhesimha pasādayimha. <strong>Akittayī no</strong>ti kittitaṃ pakittitaṃ ācikkhitaṃ desitaṃ paññapitaṃ paṭṭhapitaṃ vivaṭaṃ vibhattaṃ uttānīkataṃ pakāsitanti—yaṃ taṃ apucchimha akittayī no.</p>
<p><a class='ref sc' id='sc112'>SC 112</a><a class='ref ms' id='ms24Mn_1051'>Ms 24Mn_1051</a><strong>Aññaṃ taṃ pucchāma tadiṅgha brūhī</strong>ti. Aññaṃ taṃ pucchāma, aññaṃ taṃ yācāma, aññaṃ taṃ ajjhesāma, aññaṃ taṃ pasādema, uttariṃ taṃ pucchāma. <strong>Tadiṅgha brūhī</strong>ti iṅgha brūhi ācikkha desehi paññapehi paṭṭhapehi vivara vibhaja uttānīkarohi pakāsehīti—aññaṃ taṃ pucchāma tadiṅgha brūhi.</p>
<p><a class='ref sc' id='sc113'>SC 113</a><a class='ref ms' id='ms24Mn_1052'>Ms 24Mn_1052</a><strong>Ettāvataggaṃ nu vadanti heke yakkhassa suddhiṃ idha paṇḍitāse</strong>ti. Eke samaṇabrāhmaṇā etā arūpasamāpattiyo aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ vadanti kathenti bhaṇanti dīpayanti voharanti. <strong>Yakkhassā</strong>ti sattassa narassa mānavassa posassa puggalassa jīvassa jāgussa jantussa indagussa manujassa. <strong>Suddhin</strong>ti suddhiṃ visuddhiṃ parisuddhiṃ muttiṃ vimuttiṃ parimuttiṃ. <strong>Idha paṇḍitāse</strong>ti idha paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—ettāvataggaṃ nu vadanti heke yakkhassa suddhiṃ idha paṇḍitāse.</p>
<p><a class='ref sc' id='sc114'>SC 114</a><a class='pts' id='pts282'></a><a class='ref ms' id='ms24Mn_1053'>Ms 24Mn_1053</a><strong>Udāhu aññampi vadanti etto</strong>ti. Udāhu eke samaṇabrāhmaṇā etā arūpasamāpattiyo atikkamitvā samatikkamitvā vītivattetvā etto arūpasamāpattito aññaṃ uttariṃ yakkhassa suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—udāhu aññampi vadanti etto.</p>
<p><a class='ref sc' id='sc115'>SC 115</a><a class='ref ms' id='ms24Mn_1054'>Ms 24Mn_1054</a>Tenāha so nimmito—</p>
<blockquote class='gatha'>
<p><a class='ref sc' id='sc116'>SC 116</a><a class='ref ms' id='ms24Mn_1055'>Ms 24Mn_1055</a>“Yaṃ taṃ apucchimha akittayī no,<br>
Aññaṃ taṃ pucchāma tadiṅgha brūhi;<br>
Ettāvataggaṃ nu vadanti heke,<br>
Yakkhassa suddhiṃ idha paṇḍitāse;<br>
Udāhu aññampi vadanti etto”ti.</p>
<p><a class='ref sc' id='sc117'>SC 117</a><a class='ref ms' id='ms24Mn_1056'>Ms 24Mn_1056</a><a class='ref msdiv' id='msdiv111'>Msdiv 111</a><strong>Ettāvataggampi vadanti heke,</strong><br>
<strong>Yakkhassa suddhiṃ idha paṇḍitāse;</strong><br>
<strong>Tesaṃ paneke samayaṃ vadanti,</strong><br>
<strong>Anupādisese kusalāvadānā.</strong></p>
</blockquote>
<p><a class='ref sc' id='sc118'>SC 118</a><a class='ref ms' id='ms24Mn_1057'>Ms 24Mn_1057</a><strong>Ettāvataggampi vadanti heke, yakkhassa suddhiṃ idha paṇḍitāse</strong>ti. Santeke samaṇabrāhmaṇā sassatavādā, etā arūpasamāpattiyo aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ vadanti kathenti bhaṇanti dīpayanti voharanti. <strong>Yakkhassā</strong>ti sattassa narassa mānavassa posassa puggalassa jīvassa jāgussa jantussa indagussa manujassa. <strong>Suddhin</strong>ti suddhiṃ visuddhiṃ parisuddhiṃ, muttiṃ vimuttiṃ parimuttiṃ. <strong>Idha paṇḍitāse</strong>ti idha paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—ettāvataggampi vadanti heke yakkhassa suddhiṃ idha paṇḍitāse.</p>
<p><a class='ref sc' id='sc119'>SC 119</a><a class='pts' id='pts283'></a><a class='ref ms' id='ms24Mn_1058'>Ms 24Mn_1058</a><strong>Tesaṃ paneke samayaṃ vadanti, anupādisese kusalāvadānā</strong>ti tesaṃyeva samaṇabrāhmaṇānaṃ eke samaṇabrāhmaṇā ucchedavādā bhavatajjitā vibhavaṃ abhinandanti, te sattassa samaṃ upasamaṃ vūpasamaṃ nirodhaṃ paṭipassaddhinti vadanti, yato kiṃ, bho, ayaṃ attā kāyassa bhedā ucchijjati vinassati na hoti paraṃ maraṇā, ettāvatā anupādisesoti. <strong>Kusalāvadānā</strong>ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—tesaṃ paneke samayaṃ vadanti anupādisese kusalāvadānā.</p>
<p><a class='ref sc' id='sc120'>SC 120</a><a class='ref ms' id='ms24Mn_1059'>Ms 24Mn_1059</a>Tenāha bhagavā—</p>
<blockquote class='gatha'>
<p><a class='ref sc' id='sc121'>SC 121</a><a class='ref ms' id='ms24Mn_1060'>Ms 24Mn_1060</a>“Ettāvataggampi vadanti heke,<br>
Yakkhassa suddhiṃ idha paṇḍitāse;<br>
Tesaṃ paneke samayaṃ vadanti,<br>
Anupādisese kusalāvadānā”ti.</p>
<p><a class='ref sc' id='sc122'>SC 122</a><a class='ref ms' id='ms24Mn_1061'>Ms 24Mn_1061</a><a class='ref msdiv' id='msdiv112'>Msdiv 112</a><strong>Ete ca ñatvā upanissitāti,</strong><br>
<strong>Ñatvā munī nissaye so vimaṃsī;</strong><br>
<strong>Ñatvā vimutto na vivādameti,</strong><br>
<strong>Bhavābhavāya na sameti dhīro.</strong></p>
</blockquote>
<p><a class='ref sc' id='sc123'>SC 123</a><a class='ref ms' id='ms24Mn_1062'>Ms 24Mn_1062</a><strong>Ete ca ñatvā upanissitā</strong>ti. <strong>Ete</strong>ti diṭṭhigatike. <strong>Upanissitā</strong>ti sassatadiṭṭhinissitāti ñatvā, ucchedadiṭṭhinissitāti ñatvā, sassatucchedadiṭṭhinissitāti ñatvā jānitvā tulayitvā tīrayitvā vibhāvayitvā vibhūtaṃ katvāti—ete ca ñatvā upanissitāti.</p>
<p><a class='ref sc' id='sc124'>SC 124</a><a class='pts' id='pts284'></a><a class='ref ms' id='ms24Mn_1063'>Ms 24Mn_1063</a><strong>Ñatvā munī nissaye so vimaṃsī</strong>ti. <strong>Munī</strong>ti. Monaṃ vuccati ñāṇaṃ … pe … saṅgajālamaticca so muni. Muni sassatadiṭṭhinissitāti ñatvā, ucchedadiṭṭhinissitāti ñatvā, sassatucchedadiṭṭhinissitāti ñatvā jānitvā tulayitvā tīrayitvā vibhāvayitvā vibhūtaṃ katvā. <strong>So vimaṃsī</strong>ti paṇḍito paññavā buddhimā ñāṇī vibhāvī medhāvīti ñatvā muni nissaye so vimaṃsī. <strong>Ñatvā vimutto na vivādametī</strong>ti ñatvā jānitvā tulayitvā tīrayitvā vibhāvayitvā vibhūtaṃ katvā. <strong>Vimutto</strong>ti mutto vimutto parimutto suvimutto accantaanupādāvimokkhena. “Sabbe saṅkhārā aniccā”ti ñatvā jānitvā tulayitvā tīrayitvā vibhāvayitvā vibhūtaṃ katvā mutto vimutto parimutto suvimutto accantaanupādāvimokkhena. “Sabbe saṅkhārā dukkhā”ti … “sabbe dhammā anattā”ti … pe … “yaṃ kiñci samudayadhammaṃ sabbaṃ taṃ nirodhadhamman”ti ñatvā jānitvā tulayitvā tīrayitvā vibhāvayitvā vibhūtaṃ katvā mutto vimutto parimutto suvimutto accantaanupādāvimokkhenāti—ñatvā vimutto. <strong>Na vivādametī</strong>ti na kalahaṃ karoti, na bhaṇḍanaṃ karoti, na viggahaṃ karoti, na vivādaṃ karoti, na medhagaṃ karoti. Vuttañhetaṃ bhagavatā—“ evaṃ vimuttacitto kho, aggivessana, bhikkhu na kenaci saṃvadati, na kenaci vivadati, yañca loke vuttaṃ tena ca voharati aparāmasan”ti—ñatvā vimutto na vivādameti.</p>
<p><a class='ref sc' id='sc125'>SC 125</a><a class='ref ms' id='ms24Mn_1064'>Ms 24Mn_1064</a><strong>Bhavābhavāya na sameti dhīro</strong>ti. <strong>Bhavābhavāyā</strong>ti bhavāya kammabhavāya punabbhavāya kāmabhavāya, kammabhavāya kāmabhavāya punabbhavāya rūpabhavāya, kammabhavāya rūpabhavāya punabbhavāya arūpabhavāya, kammabhavāya arūpabhavāya punabbhavāya punappunabbhavāya punappunagatiyā punappunaupapattiyā punappunapaṭisandhiyā punappunaattabhāvāya punappunābhinibbattiyā na sameti na samāgacchati na gaṇhāti na parāmasati nābhinivisati. <strong>Dhīro</strong>ti dhīro paṇḍito paññavā buddhimā ñāṇī vibhāvī medhāvīti—bhavābhavāya na sameti dhīro.</p>
<p><a class='ref sc' id='sc126'>SC 126</a><a class='ref ms' id='ms24Mn_1065'>Ms 24Mn_1065</a>Tenāha bhagavā—</p>
<blockquote class='gatha'>
<p><a class='ref sc' id='sc127'>SC 127</a><a class='ref ms' id='ms24Mn_1066'>Ms 24Mn_1066</a>“Ete ca ñatvā upanissitāti,<br>
Ñatvā munī nissaye so vimaṃsī;<br>
Ñatvā vimutto na vivādameti,<br>
Bhavābhavāya na sameti dhīro”ti.</p>
</blockquote>
<p class='endsutta'><a class='ref sc' id='sc128'>SC 128</a><a class='ref ms' id='ms24Mn_1067'>Ms 24Mn_1067</a>Kalahavivādasuttaniddeso ekādasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
