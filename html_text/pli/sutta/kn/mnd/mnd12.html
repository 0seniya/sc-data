<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mnd12' lang='pli'>
<header>
<ul>
<li class='division'>Mahāniddesa</li>
<li>Aṭṭhakavagga</li>
</ul>
<h1>12. Cūḷabyūhasuttaniddesa</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms24Mn_1068' href='#ms24Mn_1068'>Ms 24Mn_1068</a>Atha <span class='var' id='note479' title='cūḷaviyūhasuttaniddeso (bj, c1)' href='#note479' title='cūḷaviyūhasuttaniddeso (bj, c1)'>cūḷabyūhasuttaniddesaṃ</span> vakkhati—</p>
<blockquote class='gatha'>
<p><a class='ref sc' id='sc2' href='#sc2'>SC 2</a><a class='ref pts-vp-pli' id='pts-vp-pli285' href='#pts-vp-pli285'></a><a class='ref ms' id='ms24Mn_1069' href='#ms24Mn_1069'>Ms 24Mn_1069</a><a class='ref msdiv' id='msdiv113' href='#msdiv113'>Msdiv 113</a><strong>Sakaṃ sakaṃ diṭṭhiparibbasānā,</strong><br>
<strong>Viggayha nānā kusalā vadanti;</strong><br>
<strong>Yo <span class='var' id='note481' title='evaṃ pajānāti (bj)' href='#note481' title='evaṃ pajānāti (bj)'>evaṃ jānāti</span> sa vedi dhammaṃ,</strong><br>
<strong>Idaṃ paṭikkosamakevalī so.</strong></p>
</blockquote>
<p><a class='ref sc' id='sc3' href='#sc3'>SC 3</a><a class='ref ms' id='ms24Mn_1070' href='#ms24Mn_1070'>Ms 24Mn_1070</a><strong>Sakaṃ sakaṃ diṭṭhiparibbasānā</strong>ti. Santeke samaṇabrāhmaṇā diṭṭhigatikā; te dvāsaṭṭhiyā diṭṭhigatānaṃ aññataraññataraṃ diṭṭhigataṃ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṃvasanti āvasanti parivasanti. Yathā agārikā gharesu vasanti, sāpattikā vā āpattīsu vasanti, sakilesā vā kilesesu vasanti; evamevaṃ santeke samaṇabrāhmaṇā diṭṭhigatikā, te dvāsaṭṭhiyā diṭṭhigatānaṃ aññataraññataraṃ diṭṭhigataṃ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṃvasanti āvasanti parivasantīti—sakaṃ sakaṃ diṭṭhiparibbasānā.</p>
<p><a class='ref sc' id='sc4' href='#sc4'>SC 4</a><a class='ref pts-vp-pli' id='pts-vp-pli286' href='#pts-vp-pli286'></a><a class='ref ms' id='ms24Mn_1071' href='#ms24Mn_1071'>Ms 24Mn_1071</a><strong>Viggayha nānā kusalā vadantī</strong>ti. <strong>Viggayhā</strong>ti gahetvā uggahetvā gaṇhitvā parāmasitvā abhinivisitvā nānā vadanti vividhaṃ vadanti aññoññaṃ vadanti <span class='var' id='note482' title='puthuṃ (si)' href='#note482' title='puthuṃ (si)'>puthu</span> vadanti, na ekaṃ vadanti kathenti bhaṇanti dīpayanti voharanti. <strong>Kusalā</strong>ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—viggayha nānā kusalā vadanti.</p>
<p><a class='ref sc' id='sc5' href='#sc5'>SC 5</a><a class='ref ms' id='ms24Mn_1072' href='#ms24Mn_1072'>Ms 24Mn_1072</a><strong>Yo evaṃ jānāti sa vedi dhamman</strong>ti. Yo <span class='var' id='note483' title='idaṃ (bj, mr)' href='#note483' title='idaṃ (bj, mr)'>imaṃ</span> dhammaṃ diṭṭhiṃ paṭipadaṃ maggaṃ jānāti so dhammaṃ vedi aññāsi apassi paṭivijjhīti—yo evaṃ jānāti sa vedi dhammaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms24Mn_1073' href='#ms24Mn_1073'>Ms 24Mn_1073</a><strong>Idaṃ paṭikkosamakevalī so</strong>ti. Yo imaṃ dhammaṃ diṭṭhiṃ paṭipadaṃ maggaṃ paṭikkosati, akevalī so asamatto so aparipuṇṇo so hīno nihīno omako lāmako chatukko parittoti—idaṃ paṭikkosamakevalī so.</p>
<p><a class='ref sc' id='sc7' href='#sc7'>SC 7</a><a class='ref ms' id='ms24Mn_1074' href='#ms24Mn_1074'>Ms 24Mn_1074</a>Tenāha so nimmito—</p>
<blockquote class='gatha'>
<p><a class='ref sc' id='sc8' href='#sc8'>SC 8</a><a class='ref ms' id='ms24Mn_1075' href='#ms24Mn_1075'>Ms 24Mn_1075</a>“Sakaṃ sakaṃ diṭṭhiparibbasānā,<br>
Viggayha nānā kusalā vadanti;<br>
Yo evaṃ jānāti sa vedi dhammaṃ,<br>
Idaṃ paṭikkosamakevalī so”ti.</p>
<p><a class='ref sc' id='sc9' href='#sc9'>SC 9</a><a class='ref ms' id='ms24Mn_1076' href='#ms24Mn_1076'>Ms 24Mn_1076</a><a class='ref msdiv' id='msdiv114' href='#msdiv114'>Msdiv 114</a><strong>Evampi viggayha vivādayanti,</strong><br>
<strong>Bālo paro akkusaloti cāhu;</strong><br>
<strong>Sacco nu vādo katamo imesaṃ,</strong><br>
<strong>Sabbeva hīme kusalāvadānā.</strong></p>
</blockquote>
<p><a class='ref sc' id='sc10' href='#sc10'>SC 10</a><a class='ref ms' id='ms24Mn_1077' href='#ms24Mn_1077'>Ms 24Mn_1077</a><strong>Evampi viggayha vivādayantī</strong>ti. Evaṃ gahetvā uggahetvā gaṇhitvā parāmasitvā abhinivisitvā vivādayanti, kalahaṃ karonti, bhaṇḍanaṃ karonti, viggahaṃ karonti, vivādaṃ karonti, medhagaṃ karonti—“na tvaṃ imaṃ dhammavinayaṃ ājānāsi … pe … nibbeṭhehi vā sace pahosī”ti—evampi viggayha vivādayanti.</p>
<p><a class='ref sc' id='sc11' href='#sc11'>SC 11</a><a class='ref pts-vp-pli' id='pts-vp-pli287' href='#pts-vp-pli287'></a><a class='ref ms' id='ms24Mn_1078' href='#ms24Mn_1078'>Ms 24Mn_1078</a><strong>Bālo paro akkusaloti cāhū</strong>ti. Paro bālo hīno nihīno omako lāmako chatukko paritto akusalo avidvā avijjāgato aññāṇī avibhāvī duppaññoti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—bālo paro akkusaloti cāhu.</p>
<p><a class='ref sc' id='sc12' href='#sc12'>SC 12</a><a class='ref ms' id='ms24Mn_1079' href='#ms24Mn_1079'>Ms 24Mn_1079</a><strong>Sacco nu vādo katamo imesan</strong>ti. Imesaṃ samaṇabrāhmaṇānaṃ vādo katamo sacco taccho tatho bhūto yāthāvo aviparītoti—sacco nu vādo katamo imesaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms24Mn_1080' href='#ms24Mn_1080'>Ms 24Mn_1080</a><strong>Sabbeva hīme kusalāvadānā</strong>ti. Sabbevime samaṇabrāhmaṇā kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—sabbeva hīme kusalāvadānā.</p>
<p><a class='ref sc' id='sc14' href='#sc14'>SC 14</a><a class='ref ms' id='ms24Mn_1081' href='#ms24Mn_1081'>Ms 24Mn_1081</a>Tenāha so nimmito—</p>
<blockquote class='gatha'>
<p><a class='ref sc' id='sc15' href='#sc15'>SC 15</a><a class='ref ms' id='ms24Mn_1082' href='#ms24Mn_1082'>Ms 24Mn_1082</a>“Evampi viggayha vivādayanti,<br>
Bālo paro akkusaloti cāhu;<br>
Sacco nu vādo katamo imesaṃ,<br>
Sabbeva hīme kusalāvadānā”ti.</p>
<p><a class='ref sc' id='sc16' href='#sc16'>SC 16</a><a class='ref ms' id='ms24Mn_1083' href='#ms24Mn_1083'>Ms 24Mn_1083</a><a class='ref msdiv' id='msdiv115' href='#msdiv115'>Msdiv 115</a><strong>Parassa ce dhammamanānujānaṃ,</strong><br>
<strong>Bālomako hoti nihīnapañño;</strong><br>
<strong>Sabbeva bālā sunihīnapaññā,</strong><br>
<strong>Sabbevime diṭṭhiparibbasānā.</strong></p>
</blockquote>
<p><a class='ref sc' id='sc17' href='#sc17'>SC 17</a><a class='ref ms' id='ms24Mn_1084' href='#ms24Mn_1084'>Ms 24Mn_1084</a><strong>Parassa ce dhammamanānujānan</strong>ti. Parassa dhammaṃ diṭṭhiṃ paṭipadaṃ maggaṃ anānujānanto anānupassanto anānumananto anānumaññanto anānumodantoti—parassa ce dhammamanānujānaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms24Mn_1085' href='#ms24Mn_1085'>Ms 24Mn_1085</a><strong>Bālomako hoti nihīnapañño</strong>ti. Paro bālo hoti hīno nihīno omako lāmako chatukko paritto, hīnapañño nihīnapañño omakapañño lāmakapañño chatukkapañño parittapaññoti—bālomako hoti nihīnapañño.</p>
<p><a class='ref sc' id='sc19' href='#sc19'>SC 19</a><a class='ref pts-vp-pli' id='pts-vp-pli288' href='#pts-vp-pli288'></a><a class='ref ms' id='ms24Mn_1086' href='#ms24Mn_1086'>Ms 24Mn_1086</a><strong>Sabbeva bālā sunihīnapaññā</strong>ti. Sabbevime samaṇabrāhmaṇā bālā hīnā nihīnā omakā lāmakā chatukkā parittā, sabbeva hīnapaññā nihīnapaññā omakapaññā lāmakapaññā chatukkapaññā parittapaññāti—sabbeva bālā sunihīnapaññā.</p>
<p><a class='ref sc' id='sc20' href='#sc20'>SC 20</a><a class='ref ms' id='ms24Mn_1087' href='#ms24Mn_1087'>Ms 24Mn_1087</a><strong>Sabbevime diṭṭhiparibbasānā</strong>ti. Sabbevime samaṇabrāhmaṇā diṭṭhigatikā; te dvāsaṭṭhiyā diṭṭhigatānaṃ aññataraññataraṃ diṭṭhigataṃ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṃvasanti āvasanti parivasanti. Yathā agārikā vā gharesu vasanti, sāpattikā vā āpattīsu vasanti, sakilesā vā kilesesu vasanti; evamevaṃ sabbevime samaṇabrāhmaṇā diṭṭhigatikā … pe … parivasantīti—sabbevime diṭṭhiparibbasānā.</p>
<p><a class='ref sc' id='sc21' href='#sc21'>SC 21</a><a class='ref ms' id='ms24Mn_1088' href='#ms24Mn_1088'>Ms 24Mn_1088</a>Tenāha bhagavā—</p>
<blockquote class='gatha'>
<p><a class='ref sc' id='sc22' href='#sc22'>SC 22</a><a class='ref ms' id='ms24Mn_1089' href='#ms24Mn_1089'>Ms 24Mn_1089</a>“Parassa ce dhammamanānujānaṃ,<br>
Bālomako hoti nihīnapañño;<br>
Sabbeva bālā sunihīnapaññā,<br>
Sabbevime diṭṭhiparibbasānā”ti.</p>
<p><a class='ref sc' id='sc23' href='#sc23'>SC 23</a><a class='ref ms' id='ms24Mn_1090' href='#ms24Mn_1090'>Ms 24Mn_1090</a><a class='ref msdiv' id='msdiv116' href='#msdiv116'>Msdiv 116</a><strong>Sandiṭṭhiyā <span class='var' id='note487' title='ceva na vevadātā (bj) | ce pana vevadātā (si) | ce pana vīvadātā (s1-3, pts1)' href='#note487' title='ceva na vevadātā (bj) | ce pana vevadātā (si) | ce pana vīvadātā (s1-3, pts1)'>ceva navīvadātā</span>,</strong><br>
<strong>Saṃsuddhapaññā kusalā mutīmā;</strong><br>
<strong>Na tesaṃ koci parihīnapañño,</strong><br>
<strong>Diṭṭhī hi tesampi tathā samattā.</strong></p>
</blockquote>
<p><a class='ref sc' id='sc24' href='#sc24'>SC 24</a><a class='ref ms' id='ms24Mn_1091' href='#ms24Mn_1091'>Ms 24Mn_1091</a><strong>Sandiṭṭhiyā ceva navīvadātā</strong>ti. Sakāya diṭṭhiyā sakāya khantiyā sakāya ruciyā sakāya laddhiyā anavīvadātā avodātā apariyodātā saṃkiliṭṭhā saṃkilesikāti—sandiṭṭhiyā ceva navīvadātā.</p>
<p><a class='ref sc' id='sc25' href='#sc25'>SC 25</a><a class='ref pts-vp-pli' id='pts-vp-pli289' href='#pts-vp-pli289'></a><a class='ref ms' id='ms24Mn_1092' href='#ms24Mn_1092'>Ms 24Mn_1092</a><strong>Saṃsuddhapaññā kusalā mutīmā</strong>ti. Suddhapaññā visuddhapaññā parisuddhapaññā vodātapaññā pariyodātapaññā. Atha vā suddhadassanā visuddhadassanā parisuddhadassanā vodātadassanā pariyodātadassanāti—saṃsuddhapaññā. <strong>Kusalā</strong>ti kusalā paṇḍitā paññavanto iddhimanto ñāṇino vibhāvino medhāvinoti— saṃsuddhapaññā kusalā. <strong>Mutīmā</strong>ti mutimā paṇḍitā paññavanto iddhimanto ñāṇino vibhāvino medhāvinoti— saṃsuddhapaññā kusalā mutīmā.</p>
<p><a class='ref sc' id='sc26' href='#sc26'>SC 26</a><a class='ref ms' id='ms24Mn_1093' href='#ms24Mn_1093'>Ms 24Mn_1093</a><strong>Tesaṃ na koci parihīnapañño</strong>ti. Tesaṃ samaṇabrāhmaṇānaṃ na koci hīnapañño nihīnapañño omakapañño lāmakapañño chatukkapañño parittapañño atthi. Sabbeva seṭṭhapaññā visiṭṭhapaññā pāmokkhapaññā uttamapaññā pavarapaññāti—tesaṃ na koci parihīnapañño.</p>
<p><a class='ref sc' id='sc27' href='#sc27'>SC 27</a><a class='ref ms' id='ms24Mn_1094' href='#ms24Mn_1094'>Ms 24Mn_1094</a><strong>Diṭṭhī hi tesampi tathā samattā</strong>ti. Tesaṃ samaṇabrāhmaṇānaṃ diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti—diṭṭhī hi tesampi tathā samattā.</p>
<p><a class='ref sc' id='sc28' href='#sc28'>SC 28</a><a class='ref ms' id='ms24Mn_1095' href='#ms24Mn_1095'>Ms 24Mn_1095</a>Tenāha bhagavā—</p>
<blockquote class='gatha'>
<p><a class='ref sc' id='sc29' href='#sc29'>SC 29</a><a class='ref ms' id='ms24Mn_1096' href='#ms24Mn_1096'>Ms 24Mn_1096</a>“Sandiṭṭhiyā ceva navīvadātā,<br>
Saṃsuddhapaññā kusalā mutīmā;<br>
Tesaṃ na koci parihīnapañño,<br>
Diṭṭhī hi tesampi tathā samattā”ti.</p>
<p><a class='ref sc' id='sc30' href='#sc30'>SC 30</a><a class='ref ms' id='ms24Mn_1097' href='#ms24Mn_1097'>Ms 24Mn_1097</a><a class='ref msdiv' id='msdiv117' href='#msdiv117'>Msdiv 117</a><strong>Na vāhametaṃ <span class='var' id='note489' title='tathivanti (s1-3, pts1)' href='#note489' title='tathivanti (s1-3, pts1)'>tathiyanti</span> brūmi,</strong><br>
<strong>Yamāhu bālā mithu aññamaññaṃ;</strong><br>
<strong>Sakaṃ sakaṃ diṭṭhimakaṃsu saccaṃ,</strong><br>
<strong>Tasmā hi bāloti paraṃ dahanti.</strong></p>
</blockquote>
<p><a class='ref sc' id='sc31' href='#sc31'>SC 31</a><a class='ref pts-vp-pli' id='pts-vp-pli290' href='#pts-vp-pli290'></a><a class='ref ms' id='ms24Mn_1098' href='#ms24Mn_1098'>Ms 24Mn_1098</a><strong>Na vāhametaṃ tathiyanti brūmī</strong>ti. <strong>Nā</strong>ti paṭikkhepo. <strong>Etan</strong>ti “dvāsaṭṭhidiṭṭhigatāni nāhaṃ etaṃ tacchaṃ tathaṃ bhūtaṃ yāthāvaṃ aviparītan”ti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—na vāhametaṃ tathiyanti brūmi.</p>
<p><a class='ref sc' id='sc32' href='#sc32'>SC 32</a><a class='ref ms' id='ms24Mn_1099' href='#ms24Mn_1099'>Ms 24Mn_1099</a><strong>Yamāhu bālā mithu aññamaññan</strong>ti. <strong>Mithū</strong>ti dve janā, dve kalahakārakā, dve bhaṇḍanakārakā, dve bhassakārakā, dve vivādakārakā, dve adhikaraṇakārakā, dve vādino, dve sallapakā; te aññamaññaṃ <span class='var' id='note490' title='bālato (bj, mr)' href='#note490' title='bālato (bj, mr)'>bālo</span> hīno nihīno omako lāmako chatukko parittoti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—yamāhu bālā mithu aññamaññaṃ.</p>
<p><a class='ref sc' id='sc33' href='#sc33'>SC 33</a><a class='ref ms' id='ms24Mn_1100' href='#ms24Mn_1100'>Ms 24Mn_1100</a><strong>Sakaṃ sakaṃ diṭṭhimakaṃsu saccan</strong>ti. “Sassato loko, idameva saccaṃ moghamaññan”ti—sakaṃ sakaṃ diṭṭhimakaṃsu saccaṃ. “Asassato loko, idameva saccaṃ moghamaññan”ti … pe … “neva hoti na na hoti tathāgato paraṃ maraṇā, idameva saccaṃ moghamaññan”ti—sakaṃ sakaṃ diṭṭhimakaṃsu saccaṃ.</p>
<p><a class='ref sc' id='sc34' href='#sc34'>SC 34</a><a class='ref ms' id='ms24Mn_1101' href='#ms24Mn_1101'>Ms 24Mn_1101</a><strong>Tasmā hi bāloti paraṃ dahantī</strong>ti. <strong>Tasmā</strong>ti tasmā taṃkāraṇā taṃhetu tappaccayā taṃnidānā paraṃ bālo hīno nihīno omako lāmako chatukko parittoti dahanti passanti dakkhanti olokenti nijjhāyanti upaparikkhantīti—tasmā hi bāloti paraṃ dahanti.</p>
<p><a class='ref sc' id='sc35' href='#sc35'>SC 35</a><a class='ref ms' id='ms24Mn_1102' href='#ms24Mn_1102'>Ms 24Mn_1102</a>Tenāha bhagavā—</p>
<blockquote class='gatha'>
<p><a class='ref sc' id='sc36' href='#sc36'>SC 36</a><a class='ref ms' id='ms24Mn_1103' href='#ms24Mn_1103'>Ms 24Mn_1103</a>“Na vāhametaṃ tathiyanti brūmi,<br>
Yamāhu bālā mithu aññamaññaṃ;<br>
Sakaṃ sakaṃ diṭṭhimakaṃsu saccaṃ,<br>
Tasmā hi bāloti paraṃ dahantī”ti.</p>
<p><a class='ref sc' id='sc37' href='#sc37'>SC 37</a><a class='ref pts-vp-pli' id='pts-vp-pli291' href='#pts-vp-pli291'></a><a class='ref ms' id='ms24Mn_1104' href='#ms24Mn_1104'>Ms 24Mn_1104</a><a class='ref msdiv' id='msdiv118' href='#msdiv118'>Msdiv 118</a><strong>Yamāhu saccaṃ tathiyanti eke,</strong><br>
<strong>Tamāhu <span class='var' id='note492' title='aññe (bj, mr ^snp4.12#748 [Cūḷabyūhasutta])' href='#note492' title='aññe (bj, mr ^snp4.12#748 [Cūḷabyūhasutta])'>aññepi</span> tucchaṃ musāti;</strong><br>
<strong>Evampi viggayha vivādayanti,</strong><br>
<strong>Kasmā na ekaṃ samaṇā vadanti.</strong></p>
</blockquote>
<p><a class='ref sc' id='sc38' href='#sc38'>SC 38</a><a class='ref ms' id='ms24Mn_1105' href='#ms24Mn_1105'>Ms 24Mn_1105</a><strong>Yamāhu saccaṃ tathiyanti eke</strong>ti. Yaṃ dhammaṃ diṭṭhiṃ paṭipadaṃ maggaṃ eke samaṇabrāhmaṇā “idaṃ saccaṃ tacchaṃ tathaṃ bhūtaṃ yāthāvaṃ aviparītan”ti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—yamāhu saccaṃ tathiyanti eke.</p>
<p><a class='ref sc' id='sc39' href='#sc39'>SC 39</a><a class='ref ms' id='ms24Mn_1106' href='#ms24Mn_1106'>Ms 24Mn_1106</a><strong>Tamāhu aññepi tucchaṃ musātī</strong>ti. Tameva dhammaṃ diṭṭhiṃ paṭipadaṃ maggaṃ eke samaṇabrāhmaṇā “tucchaṃ etaṃ, musā etaṃ, abhūtaṃ etaṃ, alikaṃ etaṃ, ayāthāvaṃ etan”ti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—tamāhu aññepi tucchaṃ musāti.</p>
<p><a class='ref sc' id='sc40' href='#sc40'>SC 40</a><a class='ref ms' id='ms24Mn_1107' href='#ms24Mn_1107'>Ms 24Mn_1107</a><strong>Evampi viggayha vivādayantī</strong>ti. Evaṃ gahetvā uggahetvā gaṇhitvā parāmasitvā abhinivisitvā vivādayanti, kalahaṃ karonti, bhaṇḍanaṃ karonti, viggahaṃ karonti, vivādaṃ karonti, medhagaṃ karonti—“na tvaṃ imaṃ dhammavinayaṃ ājānāsi … pe … nibbeṭhehi vā sace pahosī”ti—evampi viggayha vivādayanti.</p>
<p><a class='ref sc' id='sc41' href='#sc41'>SC 41</a><a class='ref ms' id='ms24Mn_1108' href='#ms24Mn_1108'>Ms 24Mn_1108</a><strong>Kasmā na ekaṃ samaṇā vadantī</strong>ti. <strong>Kasmā</strong>ti kasmā kiṃkāraṇā kiṃhetu kiṃpaccayā kiṃnidānā kiṃsamudayā kiṃjātikā kiṃpabhavā na ekaṃ vadanti nānā vadanti vividhaṃ vadanti <span class='var' id='note493' title='aññamaññaṃ (bj) | aññoññe (mr)' href='#note493' title='aññamaññaṃ (bj) | aññoññe (mr)'>aññoññaṃ</span> vadanti puthu vadanti kathenti bhaṇanti dīpayanti voharantīti—kasmā na ekaṃ samaṇā vadanti.</p>
<p><a class='ref sc' id='sc42' href='#sc42'>SC 42</a><a class='ref ms' id='ms24Mn_1109' href='#ms24Mn_1109'>Ms 24Mn_1109</a>Tenāha so nimmito—</p>
<blockquote class='gatha'>
<p><a class='ref sc' id='sc43' href='#sc43'>SC 43</a><a class='ref pts-vp-pli' id='pts-vp-pli292' href='#pts-vp-pli292'></a><a class='ref ms' id='ms24Mn_1110' href='#ms24Mn_1110'>Ms 24Mn_1110</a>“Yamāhu saccaṃ tathiyanti eke,<br>
Tamāhu aññepi tucchaṃ musāti;<br>
Evampi viggayha vivādayanti,<br>
Kasmā na ekaṃ samaṇā vadantī”ti.</p>
<p><a class='ref sc' id='sc44' href='#sc44'>SC 44</a><a class='ref ms' id='ms24Mn_1111' href='#ms24Mn_1111'>Ms 24Mn_1111</a><a class='ref msdiv' id='msdiv119' href='#msdiv119'>Msdiv 119</a><strong>Ekañhi saccaṃ na dutīyamatthi,</strong><br>
<strong>Yasmiṃ pajā no vivade pajānaṃ;</strong><br>
<strong>Nānā te saccāni sayaṃ thunanti,</strong><br>
<strong>Tasmā na ekaṃ samaṇā vadanti.</strong></p>
</blockquote>
<p><a class='ref sc' id='sc45' href='#sc45'>SC 45</a><a class='ref ms' id='ms24Mn_1112' href='#ms24Mn_1112'>Ms 24Mn_1112</a><strong>Ekañhi saccaṃ na dutīyamatthī</strong>ti. Ekaṃ saccaṃ vuccati dukkhanirodho nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. Atha vā ekaṃ saccaṃ vuccati—maggasaccaṃ, niyyānasaccaṃ, dukkhanirodhagāminī paṭipadā, ariyo aṭṭhaṅgiko maggo, seyyathidaṃ—sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhīti—ekañhi saccaṃ na dutīyamatthi.</p>
<p><a class='ref sc' id='sc46' href='#sc46'>SC 46</a><a class='ref ms' id='ms24Mn_1113' href='#ms24Mn_1113'>Ms 24Mn_1113</a><strong>Yasmiṃ pajā no vivade pajānan</strong>ti. <strong>Yasmin</strong>ti yasmiṃ sacce. <strong>Pajā</strong>ti sattādhivacanaṃ. <strong>Pajānan</strong><span class='var' id='note495' title='pajānaṃ (bj, mr) | pajā (s1-3, pts1)'>ti</span> yaṃ saccaṃ pajānantā ājānantā vijānantā paṭivijānantā paṭivijjhantā na kalahaṃ kareyyuṃ, na bhaṇḍanaṃ kareyyuṃ, na viggahaṃ kareyyuṃ, na vivādaṃ kareyyuṃ, na medhagaṃ kareyyuṃ, kalahaṃ bhaṇḍanaṃ viggahaṃ vivādaṃ medhagaṃ pajaheyyuṃ, vinodeyyuṃ, <span class='var' id='note496' title='byantīkareyyuṃ (bj) | byantīkareyya (s1-3, pts1)' href='#note495' title='pajānaṃ (bj, mr) | pajā (s1-3, pts1)'>ti</span> yaṃ saccaṃ pajānantā ājānantā vijānantā paṭivijānantā paṭivijjhantā na kalahaṃ kareyyuṃ, na bhaṇḍanaṃ kareyyuṃ, na viggahaṃ kareyyuṃ, na vivādaṃ kareyyuṃ, na medhagaṃ kareyyuṃ, kalahaṃ bhaṇḍanaṃ viggahaṃ vivādaṃ medhagaṃ pajaheyyuṃ, vinodeyyuṃ, <span class='var' id='note496' title='byantīkareyyuṃ (bj) | byantīkareyya (s1-3, pts1)'>byantiṃ kareyyuṃ</span>, anabhāvaṃ gameyyunti—yasmiṃ pajā no vivade pajānaṃ.</p>
<p><a class='ref sc' id='sc47' href='#sc47'>SC 47</a><a class='ref pts-vp-pli' id='pts-vp-pli293' href='#pts-vp-pli293'></a><a class='ref ms' id='ms24Mn_1114' href='#ms24Mn_1114'>Ms 24Mn_1114</a><strong>Nānā te saccāni sayaṃ thunantī</strong>ti. Nānā te saccāni sayaṃ thunanti vadanti kathenti bhaṇanti dīpayanti voharanti. “Sassato loko, idameva saccaṃ moghamaññan”ti sayaṃ thunanti vadanti kathenti bhaṇanti dīpayanti voharanti. “Asassato loko … pe … neva hoti na na hoti tathāgato paraṃ maraṇā, idameva saccaṃ moghamaññan”ti sayaṃ thunanti vadanti kathenti bhaṇanti dīpayanti voharantīti—nānā te saccāni sayaṃ thunanti.</p>
<p><a class='ref sc' id='sc48' href='#sc48'>SC 48</a><a class='ref ms' id='ms24Mn_1115' href='#ms24Mn_1115'>Ms 24Mn_1115</a><strong>Tasmā na ekaṃ samaṇā vadantī</strong>ti. <strong>Tasmā</strong>ti tasmā taṃkāraṇā taṃhetu tappaccayā taṃnidānā na ekaṃ vadanti nānā vadanti vividhaṃ vadanti aññoññaṃ vadanti puthu vadanti kathenti bhaṇanti dīpayanti voharantīti—tasmā na ekaṃ samaṇā vadanti.</p>
<p><a class='ref sc' id='sc49' href='#sc49'>SC 49</a><a class='ref ms' id='ms24Mn_1116' href='#ms24Mn_1116'>Ms 24Mn_1116</a>Tenāha bhagavā—</p>
<blockquote class='gatha'>
<p><a class='ref sc' id='sc50' href='#sc50'>SC 50</a><a class='ref ms' id='ms24Mn_1117' href='#ms24Mn_1117'>Ms 24Mn_1117</a>“Ekañhi saccaṃ na dutīyamatthi,<br>
Yasmiṃ pajā no vivade pajānaṃ;<br>
Nānā te saccāni sayaṃ thunanti,<br>
Tasmā na ekaṃ samaṇā vadantī”ti.</p>
<p><a class='ref sc' id='sc51' href='#sc51'>SC 51</a><a class='ref ms' id='ms24Mn_1118' href='#ms24Mn_1118'>Ms 24Mn_1118</a><a class='ref msdiv' id='msdiv120' href='#msdiv120'>Msdiv 120</a><strong>Kasmā nu saccāni vadanti nānā,</strong><br>
<strong>Pavādiyāse kusalāvadānā;</strong><br>
<strong>Saccāni sutāni bahūni nānā,</strong><br>
<strong>Udāhu te takkamanussaranti.</strong></p>
</blockquote>
<p><a class='ref sc' id='sc52' href='#sc52'>SC 52</a><a class='ref ms' id='ms24Mn_1119' href='#ms24Mn_1119'>Ms 24Mn_1119</a><strong>Kasmā nu saccāni vadanti nānā</strong>ti. <strong>Kasmā</strong>ti kasmā kiṃkāraṇā kiṃhetu kiṃpaccayā kiṃnidānā saccāni <span class='var' id='note498' title='nānāni (mr)' href='#note498' title='nānāni (mr)'>nānā</span> vadanti, vividhāni vadanti, aññoññāni vadanti, puthūni vadanti kathenti bhaṇanti dīpayanti voharantīti—kasmā nu saccāni vadanti nānā.</p>
<p><a class='ref sc' id='sc53' href='#sc53'>SC 53</a><a class='ref pts-vp-pli' id='pts-vp-pli294' href='#pts-vp-pli294'></a><a class='ref ms' id='ms24Mn_1120' href='#ms24Mn_1120'>Ms 24Mn_1120</a><strong>Pavādiyāse kusalāvadānā</strong>ti. <strong>Pavādiyāse</strong>ti vippavadantītipi pavādiyāse. Atha vā sakaṃ sakaṃ diṭṭhigataṃ pavadanti kathenti bhaṇanti dīpayanti voharanti. “Sassato loko, idameva saccaṃ moghamaññan”ti pavadanti kathenti bhaṇanti dīpayanti voharanti. “Asassato loko … pe … neva hoti na na hoti tathāgato paraṃ maraṇā, idameva saccaṃ moghamaññan”ti pavadanti kathenti bhaṇanti dīpayanti voharanti. <strong>Kusalāvadānā</strong>ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—pavādiyāse kusalāvadānā.</p>
<p><a class='ref sc' id='sc54' href='#sc54'>SC 54</a><a class='ref ms' id='ms24Mn_1121' href='#ms24Mn_1121'>Ms 24Mn_1121</a><strong>Saccāni sutāni bahūni nānā</strong>ti saccāni sutāni bahukāni nānāni vividhāni aññoññāni puthūnīti—saccāni sutāni bahūni nānā.</p>
<p><a class='ref sc' id='sc55' href='#sc55'>SC 55</a><a class='ref ms' id='ms24Mn_1122' href='#ms24Mn_1122'>Ms 24Mn_1122</a><strong>Udāhu te takkamanussarantī</strong>ti udāhu takkena saṅkappena yāyanti nīyanti vuyhanti saṃharīyantīti. Evampi udāhu te takkamanussaranti. Atha vā takkapariyāhataṃ vīmaṃsānucaritaṃ sayaṃ paṭibhānaṃ vadanti kathenti bhaṇanti dīpayanti voharantīti. Evampi udāhu te takkamanussaranti.</p>
<p><a class='ref sc' id='sc56' href='#sc56'>SC 56</a><a class='ref ms' id='ms24Mn_1123' href='#ms24Mn_1123'>Ms 24Mn_1123</a>Tenāha so nimmito—</p>
<blockquote class='gatha'>
<p><a class='ref sc' id='sc57' href='#sc57'>SC 57</a><a class='ref ms' id='ms24Mn_1124' href='#ms24Mn_1124'>Ms 24Mn_1124</a>“Kasmā nu saccāni vadanti nānā,<br>
Pavādiyāse kusalāvadānā;<br>
Saccāni sutāni bahūni nānā,<br>
Udāhu te takkamanussarantī”ti.</p>
<p><a class='ref sc' id='sc58' href='#sc58'>SC 58</a><a class='ref ms' id='ms24Mn_1125' href='#ms24Mn_1125'>Ms 24Mn_1125</a><a class='ref msdiv' id='msdiv121' href='#msdiv121'>Msdiv 121</a><strong>Na heva saccāni bahūni nānā,</strong><br>
<strong>Aññatra saññāya niccāni loke;</strong><br>
<strong>Takkañca diṭṭhīsu pakappayitvā,</strong><br>
<strong>Saccaṃ musāti dvayadhammamāhu.</strong></p>
</blockquote>
<p><a class='ref sc' id='sc59' href='#sc59'>SC 59</a><a class='ref ms' id='ms24Mn_1126' href='#ms24Mn_1126'>Ms 24Mn_1126</a><strong>Na heva saccāni bahūni nānā</strong>ti na heva saccāni bahukāni nānāni vividhāni aññoññāni puthūnīti—na heva saccāni bahūni nānā.</p>
<p><a class='ref sc' id='sc60' href='#sc60'>SC 60</a><a class='ref pts-vp-pli' id='pts-vp-pli295' href='#pts-vp-pli295'></a><a class='ref ms' id='ms24Mn_1127' href='#ms24Mn_1127'>Ms 24Mn_1127</a><strong>Aññatra saññāya niccāni loke</strong>ti aññatra saññāya niccaggāhā ekaññeva saccaṃ loke kathīyati bhaṇīyati dīpīyati voharīyati—dukkhanirodho nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. Atha vā ekaṃ saccaṃ vuccati maggasaccaṃ, niyyānasaccaṃ, dukkhanirodhagāminī paṭipadā, ariyo aṭṭhaṅgiko maggo, seyyathidaṃ—sammādiṭṭhi … pe … sammāsamādhīti—aññatra saññāya niccāni loke.</p>
<p><a class='ref sc' id='sc61' href='#sc61'>SC 61</a><a class='ref ms' id='ms24Mn_1128' href='#ms24Mn_1128'>Ms 24Mn_1128</a><strong>Takkañca diṭṭhīsu pakappayitvā, saccaṃ musāti dvayadhammamāhū</strong>ti. Takkaṃ vitakkaṃ saṅkappaṃ takkayitvā vitakkayitvā saṅkappayitvā diṭṭhigatāni janenti sañjanenti nibbattenti abhinibbattenti. Diṭṭhigatāni janetvā sañjanetvā nibbattetvā abhinibbattetvā “mayhaṃ saccaṃ tuyhaṃ musā”ti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti— takkañca diṭṭhīsu pakappayitvā saccaṃ musāti dvayadhammamāhu.</p>
<p><a class='ref sc' id='sc62' href='#sc62'>SC 62</a><a class='ref ms' id='ms24Mn_1129' href='#ms24Mn_1129'>Ms 24Mn_1129</a>Tenāha bhagavā—</p>
<blockquote class='gatha'>
<p><a class='ref sc' id='sc63' href='#sc63'>SC 63</a><a class='ref ms' id='ms24Mn_1130' href='#ms24Mn_1130'>Ms 24Mn_1130</a>“Na heva saccāni bahūni nānā,<br>
Aññatra saññāya niccāni loke;<br>
Takkañca diṭṭhīsu pakappayitvā,<br>
Saccaṃ musāti dvayadhammamāhū”ti.</p>
<p><a class='ref sc' id='sc64' href='#sc64'>SC 64</a><a class='ref ms' id='ms24Mn_1131' href='#ms24Mn_1131'>Ms 24Mn_1131</a><a class='ref msdiv' id='msdiv122' href='#msdiv122'>Msdiv 122</a><strong>Diṭṭhe sute sīlavate mute vā,</strong><br>
<strong>Ete <span class='var' id='note501' title='etesu (si)' href='#note501' title='etesu (si)'>ca</span> nissāya vimānadassī;</strong><br>
<strong>Vinicchaye ṭhatvā pahassamāno,</strong><br>
<strong>Bālo paro akkusaloti cāha.</strong></p>
</blockquote>
<p><a class='ref sc' id='sc65' href='#sc65'>SC 65</a><a class='ref ms' id='ms24Mn_1132' href='#ms24Mn_1132'>Ms 24Mn_1132</a><strong>Diṭṭhe sute sīlavate mute vā, ete ca nissāya vimānadassī</strong>ti. Diṭṭhaṃ vā diṭṭhasuddhiṃ vā, sutaṃ vā sutasuddhiṃ vā, sīlaṃ vā sīlasuddhiṃ vā, vataṃ vā vatasuddhiṃ vā, mutaṃ vā mutasuddhiṃ vā nissāya upanissāya gaṇhitvā parāmasitvā abhinivisitvāti—diṭṭhe sute sīlavate mute vā. <strong>Ete ca nissāya vimānadassī</strong>ti. Na sammānetītipi vimānadassī. Atha vā domanassaṃ janetītipi vimānadassīti— diṭṭhe sute sīlavate mute vā ete ca nissāya vimānadassī.</p>
<p><a class='ref sc' id='sc66' href='#sc66'>SC 66</a><a class='ref pts-vp-pli' id='pts-vp-pli296' href='#pts-vp-pli296'></a><a class='ref ms' id='ms24Mn_1133' href='#ms24Mn_1133'>Ms 24Mn_1133</a><strong>Vinicchaye ṭhatvā pahassamāno</strong>ti. Vinicchayā vuccanti dvāsaṭṭhi diṭṭhigatāni. Diṭṭhivinicchaye vinicchayadiṭṭhiyā ṭhatvā patiṭṭhahitvā gaṇhitvā parāmasitvā abhinivisitvāti— vinicchaye ṭhatvā. <strong>Pahassamāno</strong>ti tuṭṭho hoti haṭṭho pahaṭṭho attamano paripuṇṇasaṅkappo. Atha vā dantavidaṃsakaṃ pahassamānoti—vinicchaye ṭhatvā pahassamāno.</p>
<p><a class='ref sc' id='sc67' href='#sc67'>SC 67</a><a class='ref ms' id='ms24Mn_1134' href='#ms24Mn_1134'>Ms 24Mn_1134</a><strong>Bālo paro akkusaloti cāhā</strong>ti. Paro bālo hīno nihīno omako lāmako chatukko paritto akusalo avidvā avijjāgato aññāṇī avibhāvī amedhāvī duppaññoti, evamāha evaṃ katheti evaṃ bhaṇati evaṃ dīpayati evaṃ voharatīti—bālo paro akkusaloti cāha.</p>
<p><a class='ref sc' id='sc68' href='#sc68'>SC 68</a><a class='ref ms' id='ms24Mn_1135' href='#ms24Mn_1135'>Ms 24Mn_1135</a>Tenāha bhagavā—</p>
<blockquote class='gatha'>
<p><a class='ref sc' id='sc69' href='#sc69'>SC 69</a><a class='ref ms' id='ms24Mn_1136' href='#ms24Mn_1136'>Ms 24Mn_1136</a>“Diṭṭhe sute sīlavate mute vā,<br>
Ete ca nissāya vimānadassī;<br>
Vinicchaye ṭhatvā pahassamāno,<br>
Bālo paro akkusaloti cāhā”ti.</p>
<p><a class='ref sc' id='sc70' href='#sc70'>SC 70</a><a class='ref ms' id='ms24Mn_1137' href='#ms24Mn_1137'>Ms 24Mn_1137</a><a class='ref msdiv' id='msdiv123' href='#msdiv123'>Msdiv 123</a><strong>Yeneva bāloti paraṃ dahāti,</strong><br>
<strong>Tenātumānaṃ kusaloti cāha;</strong><br>
<strong>Sayamattanā so kusalāvadāno,</strong><br>
<strong>Aññaṃ vimāneti tadeva pāva.</strong></p>
</blockquote>
<p><a class='ref sc' id='sc71' href='#sc71'>SC 71</a><a class='ref ms' id='ms24Mn_1138' href='#ms24Mn_1138'>Ms 24Mn_1138</a><strong>Yeneva bāloti paraṃ dahātī</strong>ti. Yeneva hetunā yena paccayena yena kāraṇena yena pabhavena paraṃ bālato hīnato nihīnato omakato lāmakato chatukkato parittato dahati passati dakkhati oloketi nijjhāyati upaparikkhatīti—yeneva bāloti paraṃ dahāti.</p>
<p><a class='ref sc' id='sc72' href='#sc72'>SC 72</a><a class='ref pts-vp-pli' id='pts-vp-pli297' href='#pts-vp-pli297'></a><a class='ref ms' id='ms24Mn_1139' href='#ms24Mn_1139'>Ms 24Mn_1139</a><strong>Tenātumānaṃ kusaloti cāhā</strong>ti. <strong>Ātumāno</strong> vuccati attā. Sopi teneva hetunā tena paccayena tena kāraṇena tena pabhavena attānaṃ ahamasmi kusalo paṇḍito paññavā buddhimā ñāṇī vibhāvī medhāvīti— tenātumānaṃ kusaloti cāha.</p>
<p><a class='ref sc' id='sc73' href='#sc73'>SC 73</a><a class='ref ms' id='ms24Mn_1140' href='#ms24Mn_1140'>Ms 24Mn_1140</a><strong>Sayamattanā so kusalāvadāno</strong>ti. Sayameva attānaṃ kusalavādo paṇḍitavādo thiravādo ñāyavādo hetuvādo lakkhaṇavādo kāraṇavādo ṭhānavādo sakāya laddhiyāti—sayamattanā so kusalāvadāno.</p>
<p><a class='ref sc' id='sc74' href='#sc74'>SC 74</a><a class='ref ms' id='ms24Mn_1141' href='#ms24Mn_1141'>Ms 24Mn_1141</a><strong>Aññaṃ vimāneti tadeva pāvā</strong>ti. Na sammānetītipi aññaṃ vimāneti. Atha vā domanassaṃ janetītipi aññaṃ vimāneti. <strong>Tadeva pāvā</strong>ti tadeva taṃ diṭṭhigataṃ pāvadati “itipāyaṃ puggalo micchādiṭṭhiko viparītadassano”ti—aññaṃ vimāneti tadeva pāvada.</p>
<p><a class='ref sc' id='sc75' href='#sc75'>SC 75</a><a class='ref ms' id='ms24Mn_1142' href='#ms24Mn_1142'>Ms 24Mn_1142</a>Tenāha bhagavā—</p>
<blockquote class='gatha'>
<p><a class='ref sc' id='sc76' href='#sc76'>SC 76</a><a class='ref ms' id='ms24Mn_1143' href='#ms24Mn_1143'>Ms 24Mn_1143</a>“Yeneva bāloti paraṃ dahāti,<br>
Tenātumānaṃ kusaloti cāha;<br>
Sayamattanā so kusalāvadāno,<br>
Aññaṃ vimāneti tadeva pāvā”ti.</p>
<p><a class='ref sc' id='sc77' href='#sc77'>SC 77</a><a class='ref ms' id='ms24Mn_1144' href='#ms24Mn_1144'>Ms 24Mn_1144</a><a class='ref msdiv' id='msdiv124' href='#msdiv124'>Msdiv 124</a><strong>Atisāradiṭṭhiyā so samatto,</strong><br>
<strong>Mānena matto paripuṇṇamānī;</strong><br>
<strong>Sayameva sāmaṃ manasābhisitto,</strong><br>
<strong>Diṭṭhī hi sā tassa tathā samattā.</strong></p>
</blockquote>
<p><a class='ref sc' id='sc78' href='#sc78'>SC 78</a><a class='ref pts-vp-pli' id='pts-vp-pli298' href='#pts-vp-pli298'></a><a class='ref ms' id='ms24Mn_1145' href='#ms24Mn_1145'>Ms 24Mn_1145</a><strong>Atisāradiṭṭhiyā so samatto</strong>ti. Atisāradiṭṭhiyo vuccanti dvāsaṭṭhi diṭṭhigatāni. Kiṃkāraṇā atisāradiṭṭhiyo vuccanti dvāsaṭṭhi diṭṭhigatāni? Sabbā tā diṭṭhiyo kāraṇātikkantā lakkhaṇātikkantā ṭhānātikkantā, taṃkāraṇā atisāradiṭṭhiyo vuccanti dvāsaṭṭhi diṭṭhigatāni. <span class='var' id='note504' title='sabbāpi diṭṭhiyo atisāradiṭṭhiyo (bj, c1)'>Sabbepi titthiyā atisāradiṭṭhiyā</span>. Kiṃkāraṇā <span class='var' id='note505' title='sabbāpi diṭṭhiyo vuccanti atisāradiṭṭhiyo (bj, c1)'>sabbepi titthiyā atisāradiṭṭhiyā</span>? <span class='var' id='note506' title='tā (mr)'>Te</span> aññamaññaṃ atikkamitvā samatikkamitvā vītivattitvā diṭṭhigatāni janenti sañjanenti nibbattenti abhinibbattenti, taṃkāraṇā <span class='var' id='note507' title='sabbāpi diṭṭhiyo vuccanti atisāradiṭṭhiyo (bj, c1)' href='#note504' title='sabbāpi diṭṭhiyo atisāradiṭṭhiyo (bj, c1)'>Sabbepi titthiyā atisāradiṭṭhiyā</span>. Kiṃkāraṇā <span class='var' id='note505' title='sabbāpi diṭṭhiyo vuccanti atisāradiṭṭhiyo (bj, c1)'>sabbepi titthiyā atisāradiṭṭhiyā</span>? <span class='var' id='note506' title='tā (mr)'>Te</span> aññamaññaṃ atikkamitvā samatikkamitvā vītivattitvā diṭṭhigatāni janenti sañjanenti nibbattenti abhinibbattenti, taṃkāraṇā <span class='var' id='note507' title='sabbāpi diṭṭhiyo vuccanti atisāradiṭṭhiyo (bj, c1)'>sabbepi titthiyā atisāradiṭṭhiyā</span>. <strong>Atisāradiṭṭhiyā so samatto</strong>ti. Atisāradiṭṭhiyā samatto paripuṇṇo anomoti—atisāradiṭṭhiyā so samatto.</p>
<p><a class='ref sc' id='sc79' href='#sc79'>SC 79</a><a class='ref ms' id='ms24Mn_1146' href='#ms24Mn_1146'>Ms 24Mn_1146</a><strong>Mānena matto paripuṇṇamānī</strong>ti. Sakāya diṭṭhiyā diṭṭhimānena matto pamatto ummatto atimattoti—mānena matto. <strong>Paripuṇṇamānī</strong>ti paripuṇṇamānī samattamānī anomamānīti—mānena matto paripuṇṇamānī.</p>
<p><a class='ref sc' id='sc80' href='#sc80'>SC 80</a><a class='ref ms' id='ms24Mn_1147' href='#ms24Mn_1147'>Ms 24Mn_1147</a><strong>Sayameva sāmaṃ manasābhisitto</strong>ti. Sayameva attānaṃ cittena abhisiñcati “ahamasmi kusalo paṇḍito paññavā buddhimā ñāṇī vibhāvī medhāvī”ti—sayameva sāmaṃ manasābhisitto.</p>
<p><a class='ref sc' id='sc81' href='#sc81'>SC 81</a><a class='ref ms' id='ms24Mn_1148' href='#ms24Mn_1148'>Ms 24Mn_1148</a><strong>Diṭṭhī hi sā tassa tathā samattā</strong>ti. Tassa sā diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti—diṭṭhī hi sā tassa tathā samattā.</p>
<p><a class='ref sc' id='sc82' href='#sc82'>SC 82</a><a class='ref ms' id='ms24Mn_1149' href='#ms24Mn_1149'>Ms 24Mn_1149</a>Tenāha bhagavā—</p>
<blockquote class='gatha'>
<p><a class='ref sc' id='sc83' href='#sc83'>SC 83</a><a class='ref ms' id='ms24Mn_1150' href='#ms24Mn_1150'>Ms 24Mn_1150</a>“Atisāradiṭṭhiyā so samatto,<br>
Mānena matto paripuṇṇamānī;<br>
Sayameva sāmaṃ manasābhisitto,<br>
Diṭṭhī hi sā tassa tathā samattā”ti.</p>
<p><a class='ref sc' id='sc84' href='#sc84'>SC 84</a><a class='ref ms' id='ms24Mn_1151' href='#ms24Mn_1151'>Ms 24Mn_1151</a><a class='ref msdiv' id='msdiv125' href='#msdiv125'>Msdiv 125</a><strong>Parassa ce hi vacasā nihīno,</strong><br>
<strong>Tumo sahā hoti nihīnapañño;</strong><br>
<strong>Atha ce sayaṃ vedagū hoti dhīro,</strong><br>
<strong>Na koci bālo samaṇesu atthi.</strong></p>
</blockquote>
<p><a class='ref sc' id='sc85' href='#sc85'>SC 85</a><a class='ref pts-vp-pli' id='pts-vp-pli299' href='#pts-vp-pli299'></a><a class='ref ms' id='ms24Mn_1152' href='#ms24Mn_1152'>Ms 24Mn_1152</a><strong>Parassa ce hi vacasā nihīno</strong>ti parassa ce vācāya vacanena ninditakāraṇā garahitakāraṇā upavaditakāraṇā paro bālo hoti hīno nihīno omako lāmako chatukko parittoti—parassa ce hi vacasā nihīno. <strong>Tumo sahā hoti nihīnapañño</strong>ti. Sopi teneva sahā hoti hīnapañño nihīnapañño omakapañño lāmakapañño chatukkapañño parittapaññoti—tumo sahā hoti nihīnapañño.</p>
<p><a class='ref sc' id='sc86' href='#sc86'>SC 86</a><a class='ref ms' id='ms24Mn_1153' href='#ms24Mn_1153'>Ms 24Mn_1153</a><strong>Atha ce sayaṃ vedagū hoti dhīro</strong>ti atha ce sayaṃ vedagū hoti dhīro paṇḍito paññavā buddhimā ñāṇī vibhāvī medhāvīti—atha ce sayaṃ vedagū hoti dhīro.</p>
<p><a class='ref sc' id='sc87' href='#sc87'>SC 87</a><a class='ref ms' id='ms24Mn_1154' href='#ms24Mn_1154'>Ms 24Mn_1154</a><strong>Na koci bālo samaṇesu atthī</strong>ti. Samaṇesu na koci bālo hīno nihīno omako lāmako chatukko paritto atthi, <span class='var' id='note509' title='aggapaññā seṭṭhapaññā (s1-3, pts1)' href='#note509' title='aggapaññā seṭṭhapaññā (s1-3, pts1)'>sabbeva seṭṭhapaññā</span> visiṭṭhapaññā pāmokkhapaññā uttamapaññā pavarapaññāti—na koci bālo samaṇesu atthi.</p>
<p><a class='ref sc' id='sc88' href='#sc88'>SC 88</a><a class='ref ms' id='ms24Mn_1155' href='#ms24Mn_1155'>Ms 24Mn_1155</a>Tenāha bhagavā—</p>
<blockquote class='gatha'>
<p><a class='ref sc' id='sc89' href='#sc89'>SC 89</a><a class='ref ms' id='ms24Mn_1156' href='#ms24Mn_1156'>Ms 24Mn_1156</a>“Parassa ce hi vacasā nihīno,<br>
Tumo sahā hoti nihīnapañño;<br>
Atha ce sayaṃ vedagū hoti dhīro,<br>
Na koci bālo samaṇesu atthī”ti.</p>
<p><a class='ref sc' id='sc90' href='#sc90'>SC 90</a><a class='ref ms' id='ms24Mn_1157' href='#ms24Mn_1157'>Ms 24Mn_1157</a><a class='ref msdiv' id='msdiv126' href='#msdiv126'>Msdiv 126</a><strong>Aññaṃ ito yābhivadanti dhammaṃ,</strong><br>
<strong>Aparaddhā suddhimakevalī te;</strong><br>
<strong>Evampi titthyā puthuso vadanti,</strong><br>
<strong>Sandiṭṭhirāgena hi tebhirattā.</strong></p>
</blockquote>
<p><a class='ref sc' id='sc91' href='#sc91'>SC 91</a><a class='ref pts-vp-pli' id='pts-vp-pli300' href='#pts-vp-pli300'></a><a class='ref ms' id='ms24Mn_1158' href='#ms24Mn_1158'>Ms 24Mn_1158</a><strong>Aññaṃ ito yābhivadanti dhammaṃ, aparaddhā suddhimakevalī te</strong>ti. Ito aññaṃ dhammaṃ diṭṭhiṃ paṭipadaṃ maggaṃ ye abhivadanti, te suddhimaggaṃ visuddhimaggaṃ parisuddhimaggaṃ vodātamaggaṃ pariyodātamaggaṃ viraddhā aparaddhā khalitā galitā aññāya aparaddhā akevalī te, asamattā te, aparipuṇṇā te, hīnā nihīnā omakā lāmakā chatukkā parittāti—aññaṃ ito yābhivadanti dhammaṃ, aparaddhā suddhimakevalī te.</p>
<p><a class='ref sc' id='sc92' href='#sc92'>SC 92</a><a class='ref ms' id='ms24Mn_1159' href='#ms24Mn_1159'>Ms 24Mn_1159</a><strong>Evampi titthyā puthuso vadantī</strong>ti. <strong>Titthaṃ</strong> vuccati diṭṭhigataṃ. Titthiyā vuccanti diṭṭhigatikā. Puthudiṭṭhiyā puthudiṭṭhigatāni vadanti kathenti bhaṇanti dīpayanti voharantīti—evampi titthyā puthuso vadanti.</p>
<p><a class='ref sc' id='sc93' href='#sc93'>SC 93</a><a class='ref ms' id='ms24Mn_1160' href='#ms24Mn_1160'>Ms 24Mn_1160</a><strong>Sandiṭṭhirāgena hi tebhirattā</strong>ti. Sakāya diṭṭhiyā diṭṭhirāgena rattā abhirattāti—sandiṭṭhirāgena hi tebhirattā.</p>
<p><a class='ref sc' id='sc94' href='#sc94'>SC 94</a><a class='ref ms' id='ms24Mn_1161' href='#ms24Mn_1161'>Ms 24Mn_1161</a>Tenāha bhagavā—</p>
<blockquote class='gatha'>
<p><a class='ref sc' id='sc95' href='#sc95'>SC 95</a><a class='ref ms' id='ms24Mn_1162' href='#ms24Mn_1162'>Ms 24Mn_1162</a>“Aññaṃ ito yābhivadanti dhammaṃ,<br>
Aparaddhā suddhimakevalī te;<br>
Evampi titthyā puthuso vadanti,<br>
Sandiṭṭhirāgena hi tebhirattā”ti.</p>
<p><a class='ref sc' id='sc96' href='#sc96'>SC 96</a><a class='ref ms' id='ms24Mn_1163' href='#ms24Mn_1163'>Ms 24Mn_1163</a><a class='ref msdiv' id='msdiv127' href='#msdiv127'>Msdiv 127</a><strong>Idheva suddhiṃ iti vādayanti,</strong><br>
<strong>Nāññesu dhammesu visuddhimāhu;</strong><br>
<strong>Evampi titthyā puthuso niviṭṭhā,</strong><br>
<strong>Sakāyane tattha daḷhaṃ vadānā.</strong></p>
</blockquote>
<p><a class='ref sc' id='sc97' href='#sc97'>SC 97</a><a class='ref pts-vp-pli' id='pts-vp-pli301' href='#pts-vp-pli301'></a><a class='ref ms' id='ms24Mn_1164' href='#ms24Mn_1164'>Ms 24Mn_1164</a><strong>Idheva suddhiṃ iti vādayantī</strong>ti. Idha suddhiṃ visuddhiṃ parisuddhiṃ, muttiṃ vimuttiṃ parimuttiṃ vadanti kathenti bhaṇanti dīpayanti voharanti. “Sassato loko, idameva saccaṃ moghamaññan”ti idha suddhiṃ visuddhiṃ parisuddhiṃ, muttiṃ vimuttiṃ parimuttiṃ vadanti kathenti bhaṇanti dīpayanti voharanti. “Asassato loko … pe … neva hoti na na hoti tathāgato paraṃ maraṇā, idameva saccaṃ moghamaññan”ti idha suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—idheva suddhiṃ iti vādayanti.</p>
<p><a class='ref sc' id='sc98' href='#sc98'>SC 98</a><a class='ref ms' id='ms24Mn_1165' href='#ms24Mn_1165'>Ms 24Mn_1165</a><strong>Nāññesu dhammesu visuddhimāhū</strong>ti. Attano satthāraṃ dhammakkhānaṃ gaṇaṃ diṭṭhiṃ paṭipadaṃ maggaṃ ṭhapetvā sabbe paravāde khipanti ukkhipanti parikkhipanti. “So satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā, paṭipadā na supaññattā, maggo na niyyāniko, natthettha suddhi vā visuddhi vā parisuddhi vā, mutti vā vimutti vā parimutti vā, natthettha sujjhanti vā visujjhanti vā parisujjhanti vā, muccanti vā vimuccanti vā parimuccanti vā hīnā nihīnā omakā lāmakā chatukkā parittā”ti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—nāññesu dhammesu visuddhimāhu.</p>
<p><a class='ref sc' id='sc99' href='#sc99'>SC 99</a><a class='ref ms' id='ms24Mn_1166' href='#ms24Mn_1166'>Ms 24Mn_1166</a><strong>Evampi titthyā puthuso niviṭṭhā</strong>ti. Titthaṃ vuccati diṭṭhigataṃ. Titthiyā vuccanti diṭṭhigatikā. <span class='var' id='note512' title='puthutitthiyā (bj, mr)' href='#note512' title='puthutitthiyā (bj, mr)'>Puthudiṭṭhiyā</span> puthudiṭṭhigatesu niviṭṭhā patiṭṭhitā allīnā upagatā ajjhositā adhimuttāti— evampi titthyā puthuso niviṭṭhā.</p>
<p><a class='ref sc' id='sc100' href='#sc100'>SC 100</a><a class='ref ms' id='ms24Mn_1167' href='#ms24Mn_1167'>Ms 24Mn_1167</a><strong>Sakāyane tattha daḷhaṃ vadānā</strong>ti. Dhammo sakāyanaṃ, diṭṭhi sakāyanaṃ, paṭipadā sakāyanaṃ, maggo sakāyanaṃ, sakāyane daḷhavādā thiravādā balikavādā avaṭṭhitavādāti—sakāyane tattha daḷhaṃ vadānā.</p>
<p><a class='ref sc' id='sc101' href='#sc101'>SC 101</a><a class='ref ms' id='ms24Mn_1168' href='#ms24Mn_1168'>Ms 24Mn_1168</a>Tenāha bhagavā—</p>
<blockquote class='gatha'>
<p><a class='ref sc' id='sc102' href='#sc102'>SC 102</a><a class='ref ms' id='ms24Mn_1169' href='#ms24Mn_1169'>Ms 24Mn_1169</a>“Idheva suddhiṃ iti vādayanti,<br>
Nāññesu dhammesu visuddhimāhu;<br>
Evampi titthyā puthuso niviṭṭhā,<br>
Sakāyane tattha daḷhaṃ vadānā”ti.</p>
<p><a class='ref sc' id='sc103' href='#sc103'>SC 103</a><a class='ref ms' id='ms24Mn_1170' href='#ms24Mn_1170'>Ms 24Mn_1170</a><a class='ref msdiv' id='msdiv128' href='#msdiv128'>Msdiv 128</a><strong>Sakāyane vāpi daḷhaṃ vadāno,</strong><br>
<strong><span class='var' id='note514' title='km tattha (bj, mr)' href='#note514' title='km tattha (bj, mr)'>Kamettha</span> bāloti paraṃ daheyya;</strong><br>
<strong><span class='var' id='note515' title='sayameva (s1-3, pts1)' href='#note515' title='sayameva (s1-3, pts1)'>Sayaṃva</span> so medhagamāvaheyya,</strong><br>
<strong>Paraṃ vadaṃ bālamasuddhidhammaṃ.</strong></p>
</blockquote>
<p><a class='ref sc' id='sc104' href='#sc104'>SC 104</a><a class='ref pts-vp-pli' id='pts-vp-pli302' href='#pts-vp-pli302'></a><a class='ref ms' id='ms24Mn_1171' href='#ms24Mn_1171'>Ms 24Mn_1171</a><strong>Sakāyane vāpi daḷhaṃ vadāno</strong>ti. Dhammo sakāyanaṃ, diṭṭhi sakāyanaṃ, paṭipadā sakāyanaṃ, maggo sakāyanaṃ, sakāyane daḷhavādo thiravādo balikavādo avaṭṭhitavādoti—sakāyane vāpi daḷhaṃ vadāno.</p>
<p><a class='ref sc' id='sc105' href='#sc105'>SC 105</a><a class='ref ms' id='ms24Mn_1172' href='#ms24Mn_1172'>Ms 24Mn_1172</a><strong>Kamettha bāloti paraṃ daheyyā</strong>ti. <strong>Etthā</strong>ti sakāya diṭṭhiyā sakāya khantiyā sakāya ruciyā sakāya laddhiyā paraṃ bālato hīnato nihīnato omakato lāmakato chatukkato parittato kaṃ daheyya kaṃ passeyya kaṃ dakkheyya kaṃ olokeyya kaṃ nijjhāyeyya kaṃ upaparikkheyyāti—kamettha bāloti paraṃ daheyya.</p>
<p><a class='ref sc' id='sc106' href='#sc106'>SC 106</a><a class='ref ms' id='ms24Mn_1173' href='#ms24Mn_1173'>Ms 24Mn_1173</a><strong>Sayaṃva so medhagamāvaheyya, paraṃ vadaṃ bālamasuddhidhamman</strong>ti. Paro bālo hīno nihīno omako lāmako chatukko paritto asuddhidhammo avisuddhidhammo aparisuddhidhammo avodātadhammoti—evaṃ vadanto evaṃ kathento evaṃ bhaṇanto evaṃ dīpayanto evaṃ voharanto sayameva kalahaṃ bhaṇḍanaṃ viggahaṃ vivādaṃ medhagaṃ āvaheyya samāvaheyya āhareyya samāhareyya ākaḍḍheyya samākaḍḍheyya gaṇheyya parāmaseyya abhiniviseyyāti—sayaṃva so medhagamāvaheyya paraṃ vadaṃ bālamasuddhidhammaṃ.</p>
<p><a class='ref sc' id='sc107' href='#sc107'>SC 107</a><a class='ref ms' id='ms24Mn_1174' href='#ms24Mn_1174'>Ms 24Mn_1174</a>Tenāha bhagavā—</p>
<blockquote class='gatha'>
<p><a class='ref sc' id='sc108' href='#sc108'>SC 108</a><a class='ref ms' id='ms24Mn_1175' href='#ms24Mn_1175'>Ms 24Mn_1175</a>“Sakāyane vāpi daḷhaṃ vadāno,<br>
Kamettha bāloti paraṃ daheyya;<br>
Sayaṃva so medhagamāvaheyya,<br>
Paraṃ vadaṃ bālamasuddhidhamman”ti.</p>
<p><a class='ref sc' id='sc109' href='#sc109'>SC 109</a><a class='ref ms' id='ms24Mn_1176' href='#ms24Mn_1176'>Ms 24Mn_1176</a><a class='ref msdiv' id='msdiv129' href='#msdiv129'>Msdiv 129</a><strong>Vinicchaye ṭhatvā sayaṃ pamāya,</strong><br>
<strong><span class='var' id='note517' title='uddhaṃ so (bj, s1-3, pts1)' href='#note517' title='uddhaṃ so (bj, s1-3, pts1)'>Uddhaṃsa</span> lokasmiṃ vivādameti;</strong><br>
<strong>Hitvāna sabbāni vinicchayāni,</strong><br>
<strong>Na medhagaṃ kubbati jantu loke.</strong></p>
</blockquote>
<p><a class='ref sc' id='sc110' href='#sc110'>SC 110</a><a class='ref pts-vp-pli' id='pts-vp-pli303' href='#pts-vp-pli303'></a><a class='ref ms' id='ms24Mn_1177' href='#ms24Mn_1177'>Ms 24Mn_1177</a><strong>Vinicchaye ṭhatvā sayaṃ pamāyā</strong>ti. Vinicchayā vuccanti dvāsaṭṭhi diṭṭhigatāni. Vinicchayadiṭṭhiyā ṭhatvā patiṭṭhahitvā gaṇhitvā parāmasitvā abhinivisitvāti vinicchaye ṭhatvā. <strong>Sayaṃ pamāyā</strong>ti sayaṃ pamāya paminitvā. “Ayaṃ satthā sabbaññū”ti sayaṃ pamāya paminitvā, “ayaṃ dhammo svākkhāto … ayaṃ gaṇo suppaṭipanno … ayaṃ diṭṭhi bhaddikā … ayaṃ paṭipadā supaññattā … ayaṃ maggo niyyāniko”ti sayaṃ pamāya paminitvāti— vinicchaye ṭhatvā sayaṃ pamāya.</p>
<p><a class='ref sc' id='sc111' href='#sc111'>SC 111</a><a class='ref ms' id='ms24Mn_1178' href='#ms24Mn_1178'>Ms 24Mn_1178</a><strong>Uddhaṃsa lokasmiṃ vivādametī</strong>ti. Uddhaṃso vuccati anāgataṃ. Attano vādaṃ uddhaṃ ṭhapetvā sayameva kalahaṃ bhaṇḍanaṃ viggahaṃ vivādaṃ medhagaṃ eti upeti upagacchati gaṇhāti parāmasati abhinivisatīti. Evampi uddhaṃsa lokasmiṃ vivādameti. Atha vā aññena uddhaṃ vādena saddhiṃ kalahaṃ karoti bhaṇḍanaṃ karoti viggahaṃ karoti vivādaṃ karoti medhagaṃ karoti—“na tvaṃ imaṃ dhammavinayaṃ ājānāsi … pe … nibbeṭhehi vā sace pahosī”ti. Evampi uddhaṃsa lokasmiṃ vivādameti.</p>
<p><a class='ref sc' id='sc112' href='#sc112'>SC 112</a><a class='ref ms' id='ms24Mn_1179' href='#ms24Mn_1179'>Ms 24Mn_1179</a><strong>Hitvāna sabbāni vinicchayānī</strong>ti. Vinicchayā vuccanti dvāsaṭṭhi diṭṭhigatāni. <span class='var' id='note518' title='sabbā vinicchitadiṭṭhiyo (s1-3, pts1) | sabbā vinicchayadiṭṭhiyo (mr)' href='#note518' title='sabbā vinicchitadiṭṭhiyo (s1-3, pts1) | sabbā vinicchayadiṭṭhiyo (mr)'>Diṭṭhivinicchayā sabbe vinicchaye</span> hitvā cajitvā pariccajitvā jahitvā pajahitvā vinodetvā byantiṃ karitvā anabhāvaṃ gametvāti—hitvāna sabbāni vinicchayāni.</p>
<p><a class='ref sc' id='sc113' href='#sc113'>SC 113</a><a class='ref pts-vp-pli' id='pts-vp-pli304' href='#pts-vp-pli304'></a><a class='ref ms' id='ms24Mn_1180' href='#ms24Mn_1180'>Ms 24Mn_1180</a><strong>Na medhagaṃ kubbati jantu loke</strong>ti. Na kalahaṃ karoti, na bhaṇḍanaṃ karoti, na viggahaṃ karoti, na vivādaṃ karoti, na medhagaṃ karoti. Vuttañhetaṃ bhagavatā—“ evaṃ vimuttacitto kho, aggivessana, bhikkhu na kenaci saṃvadati, na kenaci vivadati, yañca loke vuttaṃ tena ca voharati aparāmasan”ti. <strong>Jantū</strong>ti satto naro mānavo poso puggalo jīvo jāgu jantu indagu manujo. <strong>Loke</strong>ti apāyaloke … pe … āyatanaloketi—na medhagaṃ kubbati jantu loketi.</p>
<p><a class='ref sc' id='sc114' href='#sc114'>SC 114</a><a class='ref ms' id='ms24Mn_1181' href='#ms24Mn_1181'>Ms 24Mn_1181</a>Tenāha bhagavā—</p>
<blockquote class='gatha'>
<p><a class='ref sc' id='sc115' href='#sc115'>SC 115</a><a class='ref ms' id='ms24Mn_1182' href='#ms24Mn_1182'>Ms 24Mn_1182</a>“Vinicchaye ṭhatvā sayaṃ pamāya,<br>
Uddhaṃsa lokasmiṃ vivādameti;<br>
Hitvāna sabbāni vinicchayāni,<br>
Na medhagaṃ kubbati jantu loke”ti.</p>
</blockquote>
<p class='endsutta'><a class='ref sc' id='sc116' href='#sc116'>SC 116</a><a class='ref ms' id='ms24Mn_1183' href='#ms24Mn_1183'>Ms 24Mn_1183</a>Cūḷabyūhasuttaniddeso dvādasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
