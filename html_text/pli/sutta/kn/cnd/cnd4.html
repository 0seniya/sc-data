<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cnd4' lang='pli'>
<header>
<ul>
<li class='division'>Cūḷaniddesa</li>
<li>Pārāyanavaggagāthā</li>
</ul>
<h1>4. Pārāyanānugītigāthā</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a> <a class='ref pts-vp-pli' id='pts-vp-pli49' href='#pts-vp-pli49'></a><a class='ref ms' id='ms25Cn_175' href='#ms25Cn_175'>Ms 25Cn_175</a><a class='ref msdiv' id='msdiv156' href='#msdiv156'>Msdiv 156</a>“Pārāyanamanugāyissaṃ, <span class='speaker'>(iccāyasmā piṅgiyo)</span><br>
Yathāddakkhi tathākkhāsi;<br>
Vimalo bhūrimedhaso,<br>
Nikkāmo nibbano nāgo;<br>
Kissa hetu musā bhaṇe. (1)</p>
<p><a class='ref sc' id='sc2' href='#sc2'>SC 2</a><a class='ref ms' id='ms25Cn_176' href='#ms25Cn_176'>Ms 25Cn_176</a><a class='ref msdiv' id='msdiv157' href='#msdiv157'>Msdiv 157</a>Pahīnamalamohassa,<br>
mānamakkhappahāyino;<br>
Handāhaṃ kittayissāmi,<br>
giraṃ vaṇṇūpasañhitaṃ. (2)</p>
<p><a class='ref sc' id='sc3' href='#sc3'>SC 3</a><a class='ref pts-vp-pli' id='pts-vp-pli50' href='#pts-vp-pli50'></a><a class='ref ms' id='ms25Cn_177' href='#ms25Cn_177'>Ms 25Cn_177</a><a class='ref msdiv' id='msdiv158' href='#msdiv158'>Msdiv 158</a>Tamonudo buddho samantacakkhu,<br>
Lokantagū sabbabhavātivatto;<br>
Anāsavo sabbadukkhappahīno,<br>
Saccavhayo brahme upāsito me. (3)</p>
<p><a class='ref sc' id='sc4' href='#sc4'>SC 4</a><a class='ref ms' id='ms25Cn_178' href='#ms25Cn_178'>Ms 25Cn_178</a><a class='ref msdiv' id='msdiv159' href='#msdiv159'>Msdiv 159</a>Dijo yathā kubbanakaṃ pahāya,<br>
Bahupphalaṃ kānanamāvaseyya;<br>
Evampahaṃ appadasse pahāya,<br>
Mahodadhiṃ haṃsoriva ajjhapatto. (4)</p>
<p><a class='ref sc' id='sc5' href='#sc5'>SC 5</a><a class='ref ms' id='ms25Cn_179' href='#ms25Cn_179'>Ms 25Cn_179</a><a class='ref msdiv' id='msdiv160' href='#msdiv160'>Msdiv 160</a>Yeme pubbe viyākaṃsu,<br>
Huraṃ gotamasāsanā;<br>
Iccāsi iti bhavissati,<br>
Sabbaṃ taṃ itihītihaṃ;<br>
Sabbaṃ taṃ takkavaḍḍhanaṃ. (5)</p>
<p><a class='ref sc' id='sc6' href='#sc6'>SC 6</a><a class='ref pts-vp-pli' id='pts-vp-pli51' href='#pts-vp-pli51'></a><a class='ref ms' id='ms25Cn_180' href='#ms25Cn_180'>Ms 25Cn_180</a><a class='ref msdiv' id='msdiv161' href='#msdiv161'>Msdiv 161</a>Eko tamonudāsino,<br>
jutimā so pabhaṅkaro;<br>
Gotamo bhūripaññāṇo,<br>
gotamo bhūrimedhaso. (6)</p>
<p><a class='ref sc' id='sc7' href='#sc7'>SC 7</a><a class='ref ms' id='ms25Cn_181' href='#ms25Cn_181'>Ms 25Cn_181</a><a class='ref msdiv' id='msdiv162' href='#msdiv162'>Msdiv 162</a>Yo me dhammamadesesi,<br>
Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvaci”. (7)</p>
<p><a class='ref sc' id='sc8' href='#sc8'>SC 8</a><a class='ref ms' id='ms25Cn_182' href='#ms25Cn_182'>Ms 25Cn_182</a><a class='ref msdiv' id='msdiv163' href='#msdiv163'>Msdiv 163</a>“Kiṃ nu tamhā vippavasasi,<br>
muhuttamapi piṅgiya;<br>
Gotamā bhūripaññāṇā,<br>
gotamā bhūrimedhasā. (8)</p>
<p><a class='ref sc' id='sc9' href='#sc9'>SC 9</a><a class='ref ms' id='ms25Cn_183' href='#ms25Cn_183'>Ms 25Cn_183</a><a class='ref msdiv' id='msdiv164' href='#msdiv164'>Msdiv 164</a>Yo te dhammamadesesi,<br>
Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvaci”. (9)</p>
<p><a class='ref sc' id='sc10' href='#sc10'>SC 10</a><a class='ref ms' id='ms25Cn_184' href='#ms25Cn_184'>Ms 25Cn_184</a><a class='ref msdiv' id='msdiv165' href='#msdiv165'>Msdiv 165</a>“Nāhaṃ tamhā vippavasāmi,<br>
Muhuttamapi brāhmaṇa;<br>
Gotamā bhūripaññāṇā,<br>
Gotamā bhūrimedhasā. (10)</p>
<p><a class='ref sc' id='sc11' href='#sc11'>SC 11</a><a class='ref pts-vp-pli' id='pts-vp-pli53' href='#pts-vp-pli53'></a><a class='ref ms' id='ms25Cn_185' href='#ms25Cn_185'>Ms 25Cn_185</a><a class='ref msdiv' id='msdiv166' href='#msdiv166'>Msdiv 166</a>Yo me dhammamadesesi,<br>
Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvaci. (11)</p>
<p><a class='ref sc' id='sc12' href='#sc12'>SC 12</a><a class='ref ms' id='ms25Cn_186' href='#ms25Cn_186'>Ms 25Cn_186</a><a class='ref msdiv' id='msdiv167' href='#msdiv167'>Msdiv 167</a>Passāmi naṃ manasā cakkhunāva,<br>
Rattindivaṃ brāhmaṇa appamatto;<br>
Namassamāno vivasemi rattiṃ,<br>
Teneva maññāmi avippavāsaṃ. (12)</p>
<p><a class='ref sc' id='sc13' href='#sc13'>SC 13</a><a class='ref ms' id='ms25Cn_187' href='#ms25Cn_187'>Ms 25Cn_187</a><a class='ref msdiv' id='msdiv168' href='#msdiv168'>Msdiv 168</a>Saddhā ca pīti ca mano sati ca,<br>
Nāpentime gotamasāsanamhā;<br>
Yaṃ yaṃ disaṃ vajati bhūripañño,<br>
Sa tena teneva natohamasmi. (13)</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli54' href='#pts-vp-pli54'></a><a class='ref ms' id='ms25Cn_188' href='#ms25Cn_188'>Ms 25Cn_188</a><a class='ref msdiv' id='msdiv169' href='#msdiv169'>Msdiv 169</a>Jiṇṇassa me dubbalathāmakassa,<br>
Teneva kāyo na paleti tattha;<br>
<span class='var' id='note78' title='saṃkappayattāya (bj, pts1)' href='#note78' title='saṃkappayattāya (bj, pts1)'>Saṅkappayantāya</span> vajāmi niccaṃ,<br>
Mano hi me brāhmaṇa tena yutto. (14)</p>
<p><a class='ref sc' id='sc15' href='#sc15'>SC 15</a><a class='ref ms' id='ms25Cn_189' href='#ms25Cn_189'>Ms 25Cn_189</a><a class='ref msdiv' id='msdiv170' href='#msdiv170'>Msdiv 170</a>Paṅke sayāno pariphandamāno,<br>
Dīpā dīpaṃ upallaviṃ;<br>
Athaddasāsiṃ sambuddhaṃ,<br>
Oghatiṇṇamanāsavaṃ”. (15)</p>
<p><a class='ref sc' id='sc16' href='#sc16'>SC 16</a><a class='ref ms' id='ms25Cn_190' href='#ms25Cn_190'>Ms 25Cn_190</a><a class='ref msdiv' id='msdiv171' href='#msdiv171'>Msdiv 171</a>“Yathā ahū vakkali muttasaddho,<br>
Bhadrāvudho āḷavigotamo ca;<br>
Evameva tvampi pamuñcassu saddhaṃ,<br>
Gamissasi tvaṃ piṅgiya <span class='var' id='note79' title='maccudheyya pāraṃ (si, pts1)' href='#note79' title='maccudheyya pāraṃ (si, pts1)'>maccudheyyassa pāraṃ</span>”. (16)</p>
<p><a class='ref sc' id='sc17' href='#sc17'>SC 17</a><a class='ref pts-vp-pli' id='pts-vp-pli55' href='#pts-vp-pli55'></a><a class='ref ms' id='ms25Cn_191' href='#ms25Cn_191'>Ms 25Cn_191</a><a class='ref msdiv' id='msdiv172' href='#msdiv172'>Msdiv 172</a>“Esa bhiyyo pasīdāmi,<br>
Sutvāna munino vaco;<br>
<span class='var' id='note80' title='vivattacchaddo (bj) | vivaṭacchado (s1-3, pts1)' href='#note80' title='vivattacchaddo (bj) | vivaṭacchado (s1-3, pts1)'>Vivaṭṭacchado</span> sambuddho,<br>
Akhilo paṭibhānavā. (17)</p>
<p><a class='ref sc' id='sc18' href='#sc18'>SC 18</a><a class='ref ms' id='ms25Cn_192' href='#ms25Cn_192'>Ms 25Cn_192</a><a class='ref msdiv' id='msdiv173' href='#msdiv173'>Msdiv 173</a>Adhideve abhiññāya,<br>
Sabbaṃ vedi paroparaṃ;<br>
Pañhānantakaro satthā,<br>
Kaṅkhīnaṃ paṭijānataṃ. (18)</p>
<p><a class='ref sc' id='sc19' href='#sc19'>SC 19</a><a class='ref pts-vp-pli' id='pts-vp-pli56' href='#pts-vp-pli56'></a><a class='ref ms' id='ms25Cn_193' href='#ms25Cn_193'>Ms 25Cn_193</a><a class='ref msdiv' id='msdiv174' href='#msdiv174'>Msdiv 174</a>Asaṃhīraṃ asaṃkuppaṃ,<br>
Yassa natthi upamā kvaci;<br>
Addhā gamissāmi na mettha kaṅkhā,<br>
Evaṃ maṃ dhārehi adhimuttacittan”<span class='var' id='note81' title='ajitamāṇavapucchāya paṭṭhāya yāvapārāyanānugītigāthāpariyosānā s1-3 potthakesu' href='#note81' title='ajitamāṇavapucchāya paṭṭhāya yāvapārāyanānugītigāthāpariyosānā s1-3 potthakesu'>ti</span>. (19)</p>
</blockquote>
<p class='endsection'><a class='ref ms' id='ms25Cn_194' href='#ms25Cn_194'>Ms 25Cn_194</a>Pārāyanānugītigāthā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
