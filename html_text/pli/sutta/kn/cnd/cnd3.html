<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cnd3' lang='pli'>
<header>
<ul>
<li class='division'>Cūḷaniddesa</li>
<li>Pārāyanavaggagāthā</li>
</ul>
<h1>3. Pārāyanatthutigāthā</h1>
</header>
<p><a class='ref sc' id='sc1'>SC 1</a> <a class='pts' id='pts46'></a><a class='ref ms' id='ms25Cn_167'>Ms 25Cn_167</a>Idamavoca bhagavā magadhesu viharanto pāsāṇake cetiye, <span class='var' id='note75' title='paricārikasoḷasannaṃ (s1-3, pts1) | paricārakasoḷasannaṃ (mr)'>paricārakasoḷasānaṃ</span> brāhmaṇānaṃ ajjhiṭṭho puṭṭho puṭṭho <span class='var' id='note76' title='pañhe (si, pts1)'>pañhaṃ</span> byākāsi. Ekamekassa cepi pañhassa atthamaññāya dhammamaññāya dhammānudhammaṃ paṭipajjeyya, gaccheyyeva jarāmaraṇassa pāraṃ. “Pāraṅgamanīyā ime dhammā”ti—tasmā imassa dhammapariyāyassa pārāyananteva adhivacanaṃ.</p>
<blockquote class='gatha'>
<p><a class='ref sc' id='sc2'>SC 2</a><a class='ref ms' id='ms25Cn_168'>Ms 25Cn_168</a><a class='ref msdiv' id='msdiv149'>Msdiv 149</a>Ajito tissametteyyo,<br>
puṇṇako atha mettagū;<br>
Dhotako upasīvo ca,<br>
nando ca atha hemako. (1)</p>
<p><a class='ref sc' id='sc3'>SC 3</a><a class='ref ms' id='ms25Cn_169'>Ms 25Cn_169</a><a class='ref msdiv' id='msdiv150'>Msdiv 150</a>Todeyyakappā dubhayo,<br>
jatukaṇṇī ca paṇḍito;<br>
Bhadrāvudho udayo ca,<br>
posālo cāpi brāhmaṇo;<br>
Mogharājā ca medhāvī,<br>
piṅgiyo ca mahāisi. (2)</p>
<p><a class='ref sc' id='sc4'>SC 4</a><a class='ref ms' id='ms25Cn_170'>Ms 25Cn_170</a><a class='ref msdiv' id='msdiv151'>Msdiv 151</a>Ete buddhaṃ upāgacchuṃ,<br>
Sampannacaraṇaṃ isiṃ;<br>
Pucchantā nipuṇe pañhe,<br>
Buddhaseṭṭhaṃ upāgamuṃ. (3)</p>
<p><a class='ref sc' id='sc5'>SC 5</a><a class='ref ms' id='ms25Cn_171'>Ms 25Cn_171</a><a class='ref msdiv' id='msdiv152'>Msdiv 152</a>Tesaṃ buddho pabyākāsi,<br>
pañhe puṭṭho yathātathaṃ;<br>
Pañhānaṃ veyyākaraṇena,<br>
tosesi brāhmaṇe muni. (4)</p>
<p><a class='ref sc' id='sc6'>SC 6</a><a class='pts' id='pts48'></a><a class='ref ms' id='ms25Cn_172'>Ms 25Cn_172</a><a class='ref msdiv' id='msdiv153'>Msdiv 153</a>Te tositā cakkhumatā,<br>
buddhenādiccabandhunā;<br>
Brahmacariyamacariṃsu,<br>
varapaññassa santike. (5)</p>
<p><a class='ref sc' id='sc7'>SC 7</a><a class='ref ms' id='ms25Cn_173'>Ms 25Cn_173</a><a class='ref msdiv' id='msdiv154'>Msdiv 154</a>Ekamekassa pañhassa,<br>
yathā buddhena desitaṃ;<br>
Tathā yo paṭipajjeyya,<br>
gacche pāraṃ apārato. (6)</p>
<p><a class='ref sc' id='sc8'>SC 8</a><a class='ref ms' id='ms25Cn_174'>Ms 25Cn_174</a><a class='ref msdiv' id='msdiv155'>Msdiv 155</a>Apārā pāraṃ gaccheyya,<br>
bhāvento maggamuttamaṃ;<br>
Maggo so pāraṃ gamanāya,<br>
tasmā pārāyanaṃ iti. (7)</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
