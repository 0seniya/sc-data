<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cnd13' lang='pli'>
<header>
<ul>
<li class='division'>Cūḷaniddesa</li>
<li>Pārāyanavagganiddesa</li>
<li>Pucchāniddesa</li>
</ul>
<h1>13. Todeyyamāṇavapucchāniddesa</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a> <a class='ref ms' id='ms25Cn_696' href='#ms25Cn_696'>Ms 25Cn_696</a><a class='ref msdiv' id='msdiv57' href='#msdiv57'>Msdiv 57</a><strong>Yasmiṃ kāmā na vasanti, <span class='speaker'>(iccāyasmā todeyyo)</span></strong><br>
<strong>Taṇhā yassa na vijjati;</strong><br>
<strong>Kathaṃkathā ca yo tiṇṇo,</strong><br>
<strong>Vimokkho tassa kīdiso.</strong> (1)</p>
</blockquote>
<p><a class='ref sc' id='sc2' href='#sc2'>SC 2</a><a class='ref ms' id='ms25Cn_697' href='#ms25Cn_697'>Ms 25Cn_697</a><strong>Yasmiṃ kāmā na vasantī</strong>ti yasmiṃ kāmā na vasanti na saṃvasanti na āvasanti na parivasantīti—yasmiṃ kāmā na vasanti. <strong>Iccāyasmā todeyyo</strong>ti. <strong>Iccā</strong>ti padasandhi … pe … padānupubbatāpetaṃ—iccāti. <strong>Āyasmā</strong>ti piyavacanaṃ … pe …. <strong>Todeyyo</strong>ti tassa brāhmaṇassa nāmaṃ … pe … abhilāpoti—iccāyasmā todeyyo.</p>
<p><a class='ref sc' id='sc3' href='#sc3'>SC 3</a><a class='ref ms' id='ms25Cn_698' href='#ms25Cn_698'>Ms 25Cn_698</a><strong>Taṇhā yassa na vijjatī</strong>ti taṇhā yassa natthi <span class='var' id='note491' title='na santi (bj) | na sati (c1)'>na atthi</span> na saṃvijjati nupalabbhati ñāṇagginā daḍḍhāti— taṇhā yassa na vijjati.</p>
<p><a class='ref sc' id='sc4' href='#sc4'>SC 4</a><a class='ref ms' id='ms25Cn_699' href='#ms25Cn_699'>Ms 25Cn_699</a><strong>Kathaṃkathā ca yo tiṇṇo</strong>ti kathaṃkathā ca yo tiṇṇo uttiṇṇo nitthiṇṇo atikkanto samatikkanto vītivattoti—kathaṃkathā ca yo tiṇṇo.</p>
<p><a class='ref sc' id='sc5' href='#sc5'>SC 5</a><a class='ref ms' id='ms25Cn_700' href='#ms25Cn_700'>Ms 25Cn_700</a><strong>Vimokkho tassa kīdiso</strong>ti vimokkho tassa kīdiso kiṃsaṇṭhito kiṃpakāro kiṃpaṭibhāgo icchitabboti vimokkhaṃ pucchatīti—vimokkho tassa kīdiso. Tenāha so brāhmaṇo—</p>
<blockquote class='gatha'>
<p><a class='ref sc' id='sc6' href='#sc6'>SC 6</a><a class='ref ms' id='ms25Cn_701' href='#ms25Cn_701'>Ms 25Cn_701</a>“Yasmiṃ kāmā na vasanti, <span class='speaker'>(iccāyasmā todeyyo)</span><br>
Taṇhā yassa na vijjati;<br>
Kathaṃkathā ca yo tiṇṇo,<br>
Vimokkho tassa kīdiso”ti.</p>
<p><a class='ref sc' id='sc7' href='#sc7'>SC 7</a> <a class='ref ms' id='ms25Cn_702' href='#ms25Cn_702'>Ms 25Cn_702</a><a class='ref msdiv' id='msdiv58' href='#msdiv58'>Msdiv 58</a><strong>Yasmiṃ kāmā na vasanti, <span class='speaker'>(todeyyāti bhagavā)</span></strong><br>
<strong>Taṇhā yassa na vijjati;</strong><br>
<strong>Kathaṃkathā ca yo tiṇṇo,</strong><br>
<strong>Vimokkho tassa nāparo.</strong> (2)</p>
</blockquote>
<p><a class='ref sc' id='sc8' href='#sc8'>SC 8</a><a class='ref ms' id='ms25Cn_703' href='#ms25Cn_703'>Ms 25Cn_703</a><strong>Yasmiṃ kāmā na vasantī</strong>ti. <strong>Yasmin</strong>ti yasmiṃ puggale arahante khīṇāsave. <strong>Kāmā</strong>ti uddānato dve kāmā—vatthukāmā ca kilesakāmā ca … pe … ime vuccanti vatthukāmā … pe … ime vuccanti kilesakāmā. <strong>Yasmiṃ kāmā na vasantī</strong>ti yasmiṃ kāmā na vasanti na saṃvasanti na āvasanti na parivasantīti—yasmiṃ kāmā na vasanti.</p>
<p><a class='ref sc' id='sc9' href='#sc9'>SC 9</a><a class='ref ms' id='ms25Cn_704' href='#ms25Cn_704'>Ms 25Cn_704</a><strong>Todeyyāti bhagavā</strong>ti. <strong>Todeyyā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāravādhivacanametaṃ … pe … sacchikā paññatti, yadidaṃ bhagavāti—todeyyāti bhagavā.</p>
<p><a class='ref sc' id='sc10' href='#sc10'>SC 10</a><a class='ref ms' id='ms25Cn_705' href='#ms25Cn_705'>Ms 25Cn_705</a><strong>Taṇhā yassa na vijjatī</strong>ti. <strong>Taṇhā</strong>ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. <strong>Yassā</strong>ti arahato khīṇāsavassa. <strong>Taṇhā yassa na vijjatī</strong>ti taṇhā yassa natthi <span class='var' id='note493' title='na santi (bj) | na sati (c1)'>na atthi</span> na saṃvijjati nupalabbhati, pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—taṇhā yassa na vijjati.</p>
<p><a class='ref sc' id='sc11' href='#sc11'>SC 11</a><a class='ref ms' id='ms25Cn_706' href='#ms25Cn_706'>Ms 25Cn_706</a><strong>Kathaṃkathā ca yo tiṇṇo</strong>ti kathaṃkathā vuccati vicikicchā. Dukkhe kaṅkhā … pe … chambhitattaṃ cittassa manovilekho. <strong>Yo</strong>ti yo so arahaṃ khīṇāsavo. <strong>Kathaṃkathā ca yo tiṇṇo</strong>ti kathaṃkathā ca yo tiṇṇo uttiṇṇo nitthiṇṇo atikkanto samatikkanto vītivattoti—kathaṃkathā ca yo tiṇṇo.</p>
<p><a class='ref sc' id='sc12' href='#sc12'>SC 12</a><a class='ref ms' id='ms25Cn_707' href='#ms25Cn_707'>Ms 25Cn_707</a><strong>Vimokkho tassa nāparo</strong>ti natthi tassa aparo vimokkho. Yena vimokkhena vimucceyya vimutto so. Kataṃ tassa vimokkhena karaṇīyanti—vimokkho tassa nāparo. Tenāha bhagavā—</p>
<blockquote class='gatha'>
<p><a class='ref sc' id='sc13' href='#sc13'>SC 13</a><a class='ref ms' id='ms25Cn_708' href='#ms25Cn_708'>Ms 25Cn_708</a>“Yasmiṃ kāmā na vasanti, <span class='speaker'>(todeyyāti bhagavā)</span><br>
Taṇhā yassa na vijjati;<br>
Kathaṃkathā ca yo tiṇṇo,<br>
Vimokkho tassa nāparo”ti.</p>
<p><a class='ref sc' id='sc14' href='#sc14'>SC 14</a> <a class='ref ms' id='ms25Cn_709' href='#ms25Cn_709'>Ms 25Cn_709</a><a class='ref msdiv' id='msdiv59' href='#msdiv59'>Msdiv 59</a><strong>Nirāsaso so uda āsasāno,</strong><br>
<strong>Paññāṇavā so uda paññakappī;</strong><br>
<strong>Muniṃ ahaṃ sakka yathā vijaññaṃ,</strong><br>
<strong>Taṃ me viyācikkha samantacakkhu.</strong> (3)</p>
</blockquote>
<p><a class='ref sc' id='sc15' href='#sc15'>SC 15</a><a class='ref ms' id='ms25Cn_710' href='#ms25Cn_710'>Ms 25Cn_710</a><strong>Nirāsaso so uda āsasāno</strong>ti nittaṇho so, udāhu sataṇho rūpe <span class='var' id='note495' title='āsiṃsati (bj, s1-3)'>āsīsati</span>, sadde … pe … gandhe … rase … phoṭṭhabbe … kulaṃ … gaṇaṃ … āvāsaṃ … lābhaṃ … yasaṃ … pasaṃsaṃ … sukhaṃ … cīvaraṃ … piṇḍapātaṃ … senāsanaṃ … gilānapaccayabhesajjaparikkhāraṃ … kāmadhātuṃ … rūpadhātuṃ … arūpadhātuṃ … kāmabhavaṃ … rūpabhavaṃ … arūpabhavaṃ … saññābhavaṃ … asaññābhavaṃ … nevasaññānāsaññābhavaṃ … ekavokārabhavaṃ … catuvokārabhavaṃ … pañcavokārabhavaṃ … atītaṃ … anāgataṃ … paccuppannaṃ … diṭṭhasutamutaviññātabbe dhamme āsīsati sādiyati pattheti piheti abhijappatīti—nirāsaso so uda āsasāno.</p>
<p><a class='ref sc' id='sc16' href='#sc16'>SC 16</a><a class='ref ms' id='ms25Cn_711' href='#ms25Cn_711'>Ms 25Cn_711</a><strong>Paññāṇavā so uda paññakappī</strong>ti. <strong>Paññāṇavā so</strong>ti paṇḍito paññavā buddhimā ñāṇī vibhāvī medhāvī. <strong>Uda paññakappī</strong>ti udāhu aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṃ vā diṭṭhikappaṃ vā kappeti janeti sañjaneti nibbatteti abhinibbattetīti—paññāṇavā so uda paññakappī.</p>
<p><a class='ref sc' id='sc17' href='#sc17'>SC 17</a><a class='ref ms' id='ms25Cn_712' href='#ms25Cn_712'>Ms 25Cn_712</a><strong>Muniṃ ahaṃ sakka yathā vijaññan</strong>ti. <strong>Sakkā</strong>ti sakko bhagavā. Sakyakulā pabbajitotipi sakko. Atha vā aḍḍho mahaddhano dhanavātipi sakko. Tassimāni dhanāni, seyyathidaṃ—saddhādhanaṃ sīladhanaṃ hiridhanaṃ ottappadhanaṃ sutadhanaṃ cāgadhanaṃ paññādhanaṃ satipaṭṭhānadhanaṃ sammappadhānadhanaṃ iddhipādadhanaṃ indriyadhanaṃ baladhanaṃ bojjhaṅgadhanaṃ maggadhanaṃ phaladhanaṃ nibbānadhananti. Tehi anekavidhehi dhanaratanehi aḍḍho mahaddhano dhanavātipi sakko. <span class='var' id='note496' title='atha vā pahu (bj, s1-3, c1)'>Atha vā sakko pahu</span> visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṃsotipi sakko. <strong>Muniṃ ahaṃ sakka yathā vijaññan</strong>ti sakka yathāhaṃ muniṃ jāneyyaṃ ājāneyyaṃ vijāneyyaṃ paṭivijāneyyaṃ paṭivijjheyyanti—muniṃ ahaṃ sakka yathā vijaññaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms25Cn_713' href='#ms25Cn_713'>Ms 25Cn_713</a><strong>Taṃ me viyācikkha samantacakkhū</strong>ti. <strong>Tan</strong>ti yaṃ pucchāmi yaṃ yācāmi yaṃ ajjhesāmi yaṃ pasādemi. <strong>Viyācikkhā</strong>ti ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <strong>Samantacakkhū</strong>ti samantacakkhu vuccati sabbaññutañāṇaṃ … pe … tathāgato tena samantacakkhūti— taṃ me viyācikkha samantacakkhu. Tenāha so brāhmaṇo—</p>
<blockquote class='gatha'>
<p><a class='ref sc' id='sc19' href='#sc19'>SC 19</a><a class='ref ms' id='ms25Cn_714' href='#ms25Cn_714'>Ms 25Cn_714</a>“Nirāsaso so uda āsasāno,<br>
Paññāṇavā so uda paññakappī;<br>
Muniṃ ahaṃ sakka yathā vijaññaṃ,<br>
Taṃ me viyācikkha samantacakkhū”ti.</p>
<p><a class='ref sc' id='sc20' href='#sc20'>SC 20</a> <a class='ref ms' id='ms25Cn_715' href='#ms25Cn_715'>Ms 25Cn_715</a><a class='ref msdiv' id='msdiv60' href='#msdiv60'>Msdiv 60</a><strong>Nirāsaso so na <span class='var' id='note498' title='so (bj, pts1)'>ca</span> āsasāno,</strong><br>
<strong>Paññāṇavā so na ca paññakappī;</strong><br>
<strong>Evampi todeyya muniṃ vijāna,</strong><br>
<strong>Akiñcanaṃ kāmabhave asattaṃ.</strong> (4)</p>
</blockquote>
<p><a class='ref sc' id='sc21' href='#sc21'>SC 21</a><a class='ref ms' id='ms25Cn_716' href='#ms25Cn_716'>Ms 25Cn_716</a><strong>Nirāsaso so na ca āsasāno</strong>ti nittaṇho so. Na so sataṇho rūpe nāsīsati. Sadde … pe … gandhe … diṭṭhasutamutaviññātabbe dhamme <span class='var' id='note499' title='nāsiṃsati (bj, s1-3)'>nāsīsati</span> na icchati na sādiyati na pattheti na piheti nābhijappatīti—nirāsaso so na ca āsasāno.</p>
<p><a class='ref sc' id='sc22' href='#sc22'>SC 22</a><a class='ref ms' id='ms25Cn_717' href='#ms25Cn_717'>Ms 25Cn_717</a><strong>Paññāṇavā so na ca paññakappī</strong>ti. <strong>Paññāṇavā</strong>ti paṇḍito paññavā buddhimā ñāṇī vibhāvī medhāvī. <strong>Na ca paññakappī</strong>ti aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṃ vā na kappeti diṭṭhikappaṃ vā na kappeti na janeti na sañjaneti na nibbatteti nābhinibbattetīti—paññāṇavā so na ca paññakappī.</p>
<p><a class='ref sc' id='sc23' href='#sc23'>SC 23</a><a class='ref ms' id='ms25Cn_718' href='#ms25Cn_718'>Ms 25Cn_718</a><strong>Evampi todeyya muniṃ vijānā</strong>ti. <strong>Munī</strong>ti monaṃ vuccati ñāṇaṃ … pe … saṅgajālamaticca so muni. <strong>Evampi todeyya muniṃ vijānā</strong>ti todeyya, evaṃ muniṃ jāna paṭijāna paṭivijāna paṭivijjhāti—evampi todeyya muniṃ vijāna.</p>
<p><a class='ref sc' id='sc24' href='#sc24'>SC 24</a><a class='ref ms' id='ms25Cn_719' href='#ms25Cn_719'>Ms 25Cn_719</a><strong>Akiñcanaṃ kāmabhave asattan</strong>ti. <strong>Akiñcanan</strong>ti rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ duccaritakiñcanaṃ. <span class='var' id='note500' title='yassete (s1-3)'>Yassetāni</span> <span class='var' id='note501' title='kiñcanā (s1-3)'>Yassetāni</span> <span class='var' id='note501' title='kiñcanā (s1-3)'>kiñcanāni</span> pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni, so vuccati akiñcano. <strong>Kāmā</strong>ti uddānato dve kāmā—vatthukāmā ca kilesakāmā ca … pe … ime vuccanti vatthukāmā … pe … ime vuccanti kilesakāmā. <strong>Bhavā</strong>ti dve bhavā—kammabhavo ca paṭisandhiko ca punabbhavo … pe … ayaṃ paṭisandhiko punabbhavo.</p>
<p><a class='ref sc' id='sc25' href='#sc25'>SC 25</a><a class='ref ms' id='ms25Cn_720' href='#ms25Cn_720'>Ms 25Cn_720</a><strong>Akiñcanaṃ kāmabhave asattan</strong>ti akiñcanaṃ puggalaṃ kāme ca bhave ca asattaṃ alaggaṃ alaggitaṃ apalibuddhaṃ nikkhantaṃ nissaṭaṃ vippamuttaṃ visaññuttaṃ vimariyādikatena cetasā viharantanti—akiñcanaṃ kāmabhave asattaṃ. Tenāha bhagavā—</p>
<blockquote class='gatha'>
<p><a class='ref sc' id='sc26' href='#sc26'>SC 26</a><a class='ref ms' id='ms25Cn_721' href='#ms25Cn_721'>Ms 25Cn_721</a>“Nirāsaso so na ca āsasāno,<br>
Paññāṇavā so na ca paññakappī;<br>
Evampi todeyya muniṃ vijāna,<br>
Akiñcanaṃ kāmabhave asattan”ti.</p>
</blockquote>
<p><a class='ref sc' id='sc27' href='#sc27'>SC 27</a><a class='ref ms' id='ms25Cn_722' href='#ms25Cn_722'>Ms 25Cn_722</a>Saha gāthāpariyosānā … pe … satthā me bhante bhagavā, sāvakohamasmīti.</p>
<p class='endsutta'><a class='ref ms' id='ms25Cn_723' href='#ms25Cn_723'>Ms 25Cn_723</a>Todeyyamāṇavapucchāniddeso navamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
