<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap540' lang='pli'>
<header>
<ul>
<li class='division'>Therāpadāna</li>
<li>Kaccāyanavagga</li>
</ul>
<h1><span class='var' id='note1726' title='uruvelakassapattherāpadānaṃ (bj, s2, s3, pts1)' href='#note1726' title='uruvelakassapattherāpadānaṃ (bj, s2, s3, pts1)'>8 Uruveḷakassapattheraapadāna</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='pts' id='pts2.481' href='#pts2.481'></a><a class='ref ms' id='ms20Ap1_7212' href='#ms20Ap1_7212'>Ms 20Ap1_7212</a><a class='ref msdiv' id='msdiv251' href='#msdiv251'>Msdiv 251</a>“Padumuttaro nāma jino,<br>
sabbalokavidū muni;<br>
Ito satasahassamhi,<br>
kappe uppajji cakkhumā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_7213' href='#ms20Ap1_7213'>Ms 20Ap1_7213</a><a class='ref msdiv' id='msdiv252' href='#msdiv252'>Msdiv 252</a>Ovādako viññāpako,<br>
tārako sabbapāṇinaṃ;<br>
Desanākusalo buddho,<br>
tāresi janataṃ bahuṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_7214' href='#ms20Ap1_7214'>Ms 20Ap1_7214</a><a class='ref msdiv' id='msdiv253' href='#msdiv253'>Msdiv 253</a>Anukampako kāruṇiko,<br>
hitesī sabbapāṇinaṃ;<br>
Sampatte titthiye sabbe,<br>
pañcasīle patiṭṭhapi.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_7215' href='#ms20Ap1_7215'>Ms 20Ap1_7215</a><a class='ref msdiv' id='msdiv254' href='#msdiv254'>Msdiv 254</a>Evaṃ nirākulaṃ āsi,<br>
suññataṃ titthiyehi ca;<br>
Vicittaṃ arahantehi,<br>
vasībhūtehi tādibhi.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_7216' href='#ms20Ap1_7216'>Ms 20Ap1_7216</a><a class='ref msdiv' id='msdiv255' href='#msdiv255'>Msdiv 255</a>Ratanānaṭṭhapaññāsaṃ,<br>
uggato so mahāmuni;<br>
Kañcanagghiyasaṅkāso,<br>
bāttiṃsavaralakkhaṇo.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_7217' href='#ms20Ap1_7217'>Ms 20Ap1_7217</a><a class='ref msdiv' id='msdiv256' href='#msdiv256'>Msdiv 256</a>Vassasatasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_7218' href='#ms20Ap1_7218'>Ms 20Ap1_7218</a><a class='ref msdiv' id='msdiv257' href='#msdiv257'>Msdiv 257</a>Tadāhaṃ haṃsavatiyā,<br>
brāhmaṇo sādhusammato;<br>
Upecca lokapajjotaṃ,<br>
assosiṃ dhammadesanaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_7219' href='#ms20Ap1_7219'>Ms 20Ap1_7219</a><a class='ref msdiv' id='msdiv258' href='#msdiv258'>Msdiv 258</a>Tadā mahāparisatiṃ,<br>
mahāparisasāvakaṃ;<br>
Ṭhapentaṃ etadaggamhi,<br>
sutvāna mudito ahaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_7220' href='#ms20Ap1_7220'>Ms 20Ap1_7220</a><a class='ref msdiv' id='msdiv259' href='#msdiv259'>Msdiv 259</a>Mahatā parivārena,<br>
nimantetvā mahājinaṃ;<br>
Brāhmaṇānaṃ sahassena,<br>
sahadānamadāsahaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_7221' href='#ms20Ap1_7221'>Ms 20Ap1_7221</a><a class='ref msdiv' id='msdiv260' href='#msdiv260'>Msdiv 260</a>Mahādānaṃ daditvāna,<br>
abhivādiya nāyakaṃ;<br>
Ekamantaṃ ṭhito haṭṭho,<br>
idaṃ vacanamabraviṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_7222' href='#ms20Ap1_7222'>Ms 20Ap1_7222</a><a class='ref msdiv' id='msdiv261' href='#msdiv261'>Msdiv 261</a>‘Tayi saddhāya me vīra,<br>
adhikāraguṇena ca;<br>
Parisā mahatī hotu,<br>
nibbattassa tahiṃ tahiṃ’.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_7223' href='#ms20Ap1_7223'>Ms 20Ap1_7223</a><a class='ref msdiv' id='msdiv262' href='#msdiv262'>Msdiv 262</a>Tadā avoca parisaṃ,<br>
gajagajjitasussaro;<br>
Karavīkaruto satthā,<br>
‘etaṃ passatha brāhmaṇaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_7224' href='#ms20Ap1_7224'>Ms 20Ap1_7224</a><a class='ref msdiv' id='msdiv263' href='#msdiv263'>Msdiv 263</a>Hemavaṇṇaṃ mahābāhuṃ,<br>
kamalānanalocanaṃ;<br>
Udaggatanujaṃ haṭṭhaṃ,<br>
saddhavantaṃ guṇe mama.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_7225' href='#ms20Ap1_7225'>Ms 20Ap1_7225</a><a class='ref msdiv' id='msdiv264' href='#msdiv264'>Msdiv 264</a>Esa <span class='var' id='note1727' title='patthayi taṃ ṭhānaṃ (s2, s3)' href='#note1727' title='patthayi taṃ ṭhānaṃ (s2, s3)'>patthayate ṭhānaṃ</span>,<br>
sīhaghosassa bhikkhuno;<br>
Anāgatamhi addhāne,<br>
lacchase taṃ manorathaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_7226' href='#ms20Ap1_7226'>Ms 20Ap1_7226</a><a class='ref msdiv' id='msdiv265' href='#msdiv265'>Msdiv 265</a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc16' href='#sc16'>SC 16</a><a class='pts' id='pts2.482' href='#pts2.482'></a><a class='ref ms' id='ms20Ap1_7227' href='#ms20Ap1_7227'>Ms 20Ap1_7227</a><a class='ref msdiv' id='msdiv266' href='#msdiv266'>Msdiv 266</a>Tassa dhammesu dāyādo,<br>
oraso dhammanimmito;<br>
Kassapo nāma gottena,<br>
hessati satthu sāvako’.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_7228' href='#ms20Ap1_7228'>Ms 20Ap1_7228</a><a class='ref msdiv' id='msdiv267' href='#msdiv267'>Msdiv 267</a>Ito dvenavute kappe,<br>
ahu satthā anuttaro;<br>
Anūpamo asadiso,<br>
phusso lokagganāyako.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_7229' href='#ms20Ap1_7229'>Ms 20Ap1_7229</a><a class='ref msdiv' id='msdiv268' href='#msdiv268'>Msdiv 268</a>So ca sabbaṃ tamaṃ hantvā,<br>
vijaṭetvā mahājaṭaṃ;<br>
Vassate amataṃ vuṭṭhiṃ,<br>
tappayanto sadevakaṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_7230' href='#ms20Ap1_7230'>Ms 20Ap1_7230</a><a class='ref msdiv' id='msdiv269' href='#msdiv269'>Msdiv 269</a>Tadā hi bārāṇasiyaṃ,<br>
rājā paccā ahumhase;<br>
Bhātaromha tayo sabbe,<br>
saṃvisaṭṭhāva rājino.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_7231' href='#ms20Ap1_7231'>Ms 20Ap1_7231</a><a class='ref msdiv' id='msdiv270' href='#msdiv270'>Msdiv 270</a>Vīraṅgarūpā balino,<br>
saṅgāme aparājitā;<br>
Tadā <span class='var' id='note1728' title='kuppati paccanto (mr)' href='#note1728' title='kuppati paccanto (mr)'>kupitapaccanto</span>,<br>
amhe āha mahīpati.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_7232' href='#ms20Ap1_7232'>Ms 20Ap1_7232</a><a class='ref msdiv' id='msdiv271' href='#msdiv271'>Msdiv 271</a>‘Etha gantvāna paccantaṃ,<br>
sodhetvā aṭṭavībalaṃ;<br>
Khemaṃ vijiritaṃ katvā,<br>
puna dethāti bhāsatha’.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_7233' href='#ms20Ap1_7233'>Ms 20Ap1_7233</a><a class='ref msdiv' id='msdiv272' href='#msdiv272'>Msdiv 272</a>Tato mayaṃ avocumha,<br>
yadi deyyāsi nāyakaṃ;<br>
Upaṭṭhānāya amhākaṃ,<br>
sādhayissāma vo tato.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_7234' href='#ms20Ap1_7234'>Ms 20Ap1_7234</a><a class='ref msdiv' id='msdiv273' href='#msdiv273'>Msdiv 273</a>Tato mayaṃ laddhavarā,<br>
bhūmipālena pesitā;<br>
Nikkhittasatthaṃ paccantaṃ,<br>
katvā punarupacca taṃ.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_7235' href='#ms20Ap1_7235'>Ms 20Ap1_7235</a><a class='ref msdiv' id='msdiv274' href='#msdiv274'>Msdiv 274</a>Yācitvā satthupaṭṭhānaṃ,<br>
rājānaṃ lokanāyakaṃ;<br>
Munivīraṃ labhitvāna,<br>
yāvajīvaṃ yajimha taṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_7236' href='#ms20Ap1_7236'>Ms 20Ap1_7236</a><a class='ref msdiv' id='msdiv275' href='#msdiv275'>Msdiv 275</a>Mahagghāni ca vatthāni,<br>
paṇītāni rasāni ca;<br>
Senāsanāni rammāni,<br>
bhesajjāni hitāni ca.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_7237' href='#ms20Ap1_7237'>Ms 20Ap1_7237</a><a class='ref msdiv' id='msdiv276' href='#msdiv276'>Msdiv 276</a>Datvā <span class='var' id='note1729' title='sasaṃghassa mune (bj) | sasaṅghassa muṇe (pts1)' href='#note1729' title='sasaṃghassa mune (bj) | sasaṅghassa muṇe (pts1)'>sasaṃghamunino</span>,<br>
dhammenuppāditāni no;<br>
Sīlavanto kāruṇikā,<br>
bhāvanāyuttamānasā.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_7238' href='#ms20Ap1_7238'>Ms 20Ap1_7238</a><a class='ref msdiv' id='msdiv277' href='#msdiv277'>Msdiv 277</a>Saddhā paricaritvāna,<br>
mettacittena nāyakaṃ;<br>
Nibbute tamhi lokagge,<br>
pūjaṃ katvā yathābalaṃ.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_7239' href='#ms20Ap1_7239'>Ms 20Ap1_7239</a><a class='ref msdiv' id='msdiv278' href='#msdiv278'>Msdiv 278</a><span class='var' id='note1730' title='tāvatiṃsaṃ (s2, s3)' href='#note1730' title='tāvatiṃsaṃ (s2, s3)'>Tato cutā santusitaṃ</span>,<br>
gatā tattha mahāsukhaṃ;<br>
Anubhūtā mayaṃ sabbe,<br>
buddhapūjāyidaṃ phalaṃ.</p>
<p><a class='ref sc' id='sc29' href='#sc29'>SC 29</a><a class='pts' id='pts2.483' href='#pts2.483'></a><a class='ref ms' id='ms20Ap1_7240' href='#ms20Ap1_7240'>Ms 20Ap1_7240</a><a class='ref msdiv' id='msdiv279' href='#msdiv279'>Msdiv 279</a>Māyākāro <span class='var' id='note1731' title='yathā laddho (s2, s3, pts1)' href='#note1731' title='yathā laddho (s2, s3, pts1)'>yathā raṅge</span>,<br>
dassesi vikatiṃ bahuṃ;<br>
Tathā bhave <span class='var' id='note1732' title='bhavantohaṃ (s2, s3, pts1) | gamentohaṃ (mr)' href='#note1732' title='bhavantohaṃ (s2, s3, pts1) | gamentohaṃ (mr)'>bhamantohaṃ</span>,<br>
videhādhipatī ahuṃ.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap1_7241' href='#ms20Ap1_7241'>Ms 20Ap1_7241</a><a class='ref msdiv' id='msdiv280' href='#msdiv280'>Msdiv 280</a>Guṇāceḷassa vākyena,<br>
micchādiṭṭhigatāsayo;<br>
Narakaṃ maggamārūḷho,<br>
rucāya mama dhītuyā.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap1_7242' href='#ms20Ap1_7242'>Ms 20Ap1_7242</a><a class='ref msdiv' id='msdiv281' href='#msdiv281'>Msdiv 281</a>Ovādaṃ nādiyitvāna,<br>
brahmunā nāradenahaṃ;<br>
Bahudhā saṃsito santo,<br>
diṭṭhiṃ hitvāna pāpikaṃ.</p>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap1_7243' href='#ms20Ap1_7243'>Ms 20Ap1_7243</a><a class='ref msdiv' id='msdiv282' href='#msdiv282'>Msdiv 282</a>Pūrayitvā visesena,<br>
dasa kammapathānihaṃ;<br>
Hitvāna dehamagamiṃ,<br>
saggaṃ sabhavanaṃ yathā.</p>
<p><a class='ref sc' id='sc33' href='#sc33'>SC 33</a><a class='ref ms' id='ms20Ap1_7244' href='#ms20Ap1_7244'>Ms 20Ap1_7244</a><a class='ref msdiv' id='msdiv283' href='#msdiv283'>Msdiv 283</a>Pacchime bhave sampatte,<br>
brahmabandhu ahosahaṃ;<br>
Bārāṇasiyaṃ phītāyaṃ,<br>
jāto vippamahākule.</p>
<p><a class='ref sc' id='sc34' href='#sc34'>SC 34</a><a class='ref ms' id='ms20Ap1_7245' href='#ms20Ap1_7245'>Ms 20Ap1_7245</a><a class='ref msdiv' id='msdiv284' href='#msdiv284'>Msdiv 284</a>Maccubyādhijarā bhīto,<br>
<span class='var' id='note1733' title='jahitvāna mahādhanaṃ (bj) | hivāna ca mahādhanaṃ (pts1)' href='#note1733' title='jahitvāna mahādhanaṃ (bj) | hivāna ca mahādhanaṃ (pts1)'>ogāhetvā mahāvanaṃ</span>;<br>
Nibbānaṃ padamesanto,<br>
jaṭilesu paribbajiṃ.</p>
<p><a class='ref sc' id='sc35' href='#sc35'>SC 35</a><a class='ref ms' id='ms20Ap1_7246' href='#ms20Ap1_7246'>Ms 20Ap1_7246</a><a class='ref msdiv' id='msdiv285' href='#msdiv285'>Msdiv 285</a>Tadā dve bhātaro mayhaṃ,<br>
pabbajiṃsu mayā saha;<br>
<span class='var' id='note1734' title='uruvelāya (s2, s3)' href='#note1734' title='uruvelāya (s2, s3)'>Uruvelāyaṃ</span> māpetvā,<br>
assamaṃ nivasiṃ ahaṃ.</p>
<p><a class='ref sc' id='sc36' href='#sc36'>SC 36</a><a class='ref ms' id='ms20Ap1_7247' href='#ms20Ap1_7247'>Ms 20Ap1_7247</a><a class='ref msdiv' id='msdiv286' href='#msdiv286'>Msdiv 286</a>Kassapo nāma gottena,<br>
<span class='var' id='note1735' title='uruvelanivāsiko (bj) | uruvelāya nīvasiṃ (s2, s3) | uruvelānivāsitā (pts1)' href='#note1735' title='uruvelanivāsiko (bj) | uruvelāya nīvasiṃ (s2, s3) | uruvelānivāsitā (pts1)'>uruveḷanivāsiko</span>;<br>
Tato me āsi paññatti,<br>
uruveḷakassapo iti.</p>
<p><a class='ref sc' id='sc37' href='#sc37'>SC 37</a><a class='ref ms' id='ms20Ap1_7248' href='#ms20Ap1_7248'>Ms 20Ap1_7248</a><a class='ref msdiv' id='msdiv287' href='#msdiv287'>Msdiv 287</a>Nadīsakāse bhātā me,<br>
nadīkassapasavhayo;<br>
Āsī sakāsanāmena,<br>
gayāyaṃ gayākassapo.</p>
<p><a class='ref sc' id='sc38' href='#sc38'>SC 38</a><a class='ref ms' id='ms20Ap1_7249' href='#ms20Ap1_7249'>Ms 20Ap1_7249</a><a class='ref msdiv' id='msdiv288' href='#msdiv288'>Msdiv 288</a>Dve satāni kaniṭṭhassa,<br>
tīṇi majjhassa bhātuno;<br>
Mama pañca satānūnā,<br>
sissā sabbe mamānugā.</p>
<p><a class='ref sc' id='sc39' href='#sc39'>SC 39</a><a class='ref ms' id='ms20Ap1_7250' href='#ms20Ap1_7250'>Ms 20Ap1_7250</a><a class='ref msdiv' id='msdiv289' href='#msdiv289'>Msdiv 289</a>Tadā upecca maṃ buddho,<br>
<span class='var' id='note1736' title='katvā nānāvidhāni me (bj, pts1)' href='#note1736' title='katvā nānāvidhāni me (bj, pts1)'>katvāna vividhāni me</span>;<br>
Pāṭihīrāni lokaggo,<br>
vinesi narasārathi.</p>
<p><a class='ref sc' id='sc40' href='#sc40'>SC 40</a><a class='ref ms' id='ms20Ap1_7251' href='#ms20Ap1_7251'>Ms 20Ap1_7251</a><a class='ref msdiv' id='msdiv290' href='#msdiv290'>Msdiv 290</a>Sahassaparivārena,<br>
ahosiṃ ehibhikkhuko;<br>
Teheva saha sabbehi,<br>
arahattamapāpuṇiṃ.</p>
<p><a class='ref sc' id='sc41' href='#sc41'>SC 41</a><a class='pts' id='pts2.484' href='#pts2.484'></a><a class='ref ms' id='ms20Ap1_7252' href='#ms20Ap1_7252'>Ms 20Ap1_7252</a><a class='ref msdiv' id='msdiv291' href='#msdiv291'>Msdiv 291</a>Te cevaññe ca bahavo,<br>
sissā maṃ parivārayuṃ;<br>
Sāsituñca samatthohaṃ,<br>
tato maṃ isisattamo.</p>
<p><a class='ref sc' id='sc42' href='#sc42'>SC 42</a><a class='ref ms' id='ms20Ap1_7253' href='#ms20Ap1_7253'>Ms 20Ap1_7253</a><a class='ref msdiv' id='msdiv292' href='#msdiv292'>Msdiv 292</a>Mahāparisabhāvasmiṃ,<br>
etadagge ṭhapesi maṃ;<br>
Aho buddhe kataṃ kāraṃ,<br>
saphalaṃ me ajāyatha.</p>
<p><a class='ref sc' id='sc43' href='#sc43'>SC 43</a><a class='ref ms' id='ms20Ap1_7254' href='#ms20Ap1_7254'>Ms 20Ap1_7254</a><a class='ref msdiv' id='msdiv293' href='#msdiv293'>Msdiv 293</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc44' href='#sc44'>SC 44</a><a class='ref ms' id='ms20Ap1_7255' href='#ms20Ap1_7255'>Ms 20Ap1_7255</a><a class='ref msdiv' id='msdiv294' href='#msdiv294'>Msdiv 294</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc45' href='#sc45'>SC 45</a><a class='ref ms' id='ms20Ap1_7256' href='#ms20Ap1_7256'>Ms 20Ap1_7256</a><a class='ref msdiv' id='msdiv295' href='#msdiv295'>Msdiv 295</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc46' href='#sc46'>SC 46</a><a class='ref ms' id='ms20Ap1_7257' href='#ms20Ap1_7257'>Ms 20Ap1_7257</a>Itthaṃ sudaṃ āyasmā <span class='var' id='note1737' title='uruvelakassapo (bj, s2, s3, pts1)' href='#note1737' title='uruvelakassapo (bj, s2, s3, pts1)'>uruveḷakassapo</span> thero imā gāthāyo abhāsitthāti.</p>
<p class='endsutta'><a class='ref sc' id='sc47' href='#sc47'>SC 47</a><a class='ref ms' id='ms20Ap1_7258' href='#ms20Ap1_7258'>Ms 20Ap1_7258</a>Uruveḷakassapattherassāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
