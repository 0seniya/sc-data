<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap410' lang='pli'>
<header>
<ul>
<li class='division'>Therāpadāna</li>
<li>Metteyyavagga</li>
</ul>
<h1>8. Todeyyattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_5084' href='#ms20Ap1_5084'>Ms 20Ap1_5084</a><a class='ref msdiv' id='msdiv224' href='#msdiv224'>Msdiv 224</a>“Rājāsi <span class='var' id='note1263' title='rājā vijitajayo (s2, s3) | rajā jitañjayo (pts1) | rājā ajitañjayo (c1)' href='#note1263' title='rājā vijitajayo (s2, s3) | rajā jitañjayo (pts1) | rājā ajitañjayo (c1)'>vijayo</span> nāma,<br>
ketumatīpuruttame;<br>
Sūro vikkamasampanno,<br>
puramajjhāvasī tadā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_5085' href='#ms20Ap1_5085'>Ms 20Ap1_5085</a><a class='ref msdiv' id='msdiv225' href='#msdiv225'>Msdiv 225</a>Tassa rañño pamattassa,<br>
aṭaviyo samuṭṭhahuṃ;<br>
<span class='var' id='note1264' title='uttarā (s2, s3) | ocarā (pts1)' href='#note1264' title='uttarā (s2, s3) | ocarā (pts1)'>Otārā</span> tuṇḍikā ceva,<br>
raṭṭhaṃ viddhaṃsayuṃ tadā.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_5086' href='#ms20Ap1_5086'>Ms 20Ap1_5086</a><a class='ref msdiv' id='msdiv226' href='#msdiv226'>Msdiv 226</a>Paccante kupite khippaṃ,<br>
sannipātesirindamo;<br>
Bhaṭe ceva balatthe ca,<br>
ariṃ niggāhayi tadā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_5087' href='#ms20Ap1_5087'>Ms 20Ap1_5087</a><a class='ref msdiv' id='msdiv227' href='#msdiv227'>Msdiv 227</a>Hatthārohā anīkaṭṭhā,<br>
sūrā ca cammayodhino;<br>
Dhanuggahā ca uggā ca,<br>
sabbe sannipatuṃ tadā.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_5088' href='#ms20Ap1_5088'>Ms 20Ap1_5088</a><a class='ref msdiv' id='msdiv228' href='#msdiv228'>Msdiv 228</a>Āḷārikā ca kappakā,<br>
nhāpakā mālakārakā;<br>
Sūrā vijitasaṅgāmā,<br>
sabbe sannipatuṃ tadā.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_5089' href='#ms20Ap1_5089'>Ms 20Ap1_5089</a><a class='ref msdiv' id='msdiv229' href='#msdiv229'>Msdiv 229</a>Khaggahatthā ca purisā,<br>
cāpahatthā ca vammino;<br>
Luddā vijitasaṅgāmā,<br>
sabbe sannipatuṃ tadā.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_5090' href='#ms20Ap1_5090'>Ms 20Ap1_5090</a><a class='ref msdiv' id='msdiv230' href='#msdiv230'>Msdiv 230</a>Tidhāpabhinnā mātaṅgā,<br>
kuñjarā saṭṭhihāyanā;<br>
Suvaṇṇakacchālaṅkārā,<br>
sabbe sannipatuṃ tadā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_5091' href='#ms20Ap1_5091'>Ms 20Ap1_5091</a><a class='ref msdiv' id='msdiv231' href='#msdiv231'>Msdiv 231</a>Khamā sītassa uṇhassa,<br>
ukkāruharaṇassa ca;<br>
Yodhājīvā katakammā,<br>
sabbe sannipatuṃ tadā.</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli2.355' href='#pts-vp-pli2.355'>PTS vp Pali 2.355</a><a class='ref ms' id='ms20Ap1_5092' href='#ms20Ap1_5092'>Ms 20Ap1_5092</a><a class='ref msdiv' id='msdiv232' href='#msdiv232'>Msdiv 232</a>Saṅkhasaddaṃ bherisaddaṃ,<br>
atho <span class='var' id='note1265' title='uddhama ... (bj) | uddhava ... (si, pts1) | uddaṭa ... (s2, s3)' href='#note1265' title='uddhama ... (bj) | uddhava ... (si, pts1) | uddaṭa ... (s2, s3)'>utujasaddakaṃ</span>;<br>
Etehi te hāsayantā,<br>
sabbe sannipatuṃ tadā.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_5093' href='#ms20Ap1_5093'>Ms 20Ap1_5093</a><a class='ref msdiv' id='msdiv233' href='#msdiv233'>Msdiv 233</a><span class='var' id='note1266' title='tisūlakontamantehi (bj)' href='#note1266' title='tisūlakontamantehi (bj)'>Tisūlakontimantehi</span> ca,<br>
<span class='var' id='note1267' title='kavacehi tomarehi (bj) | dhanūhi tomarehi (s2, s3)' href='#note1267' title='kavacehi tomarehi (bj) | dhanūhi tomarehi (s2, s3)'>kavacatomarehi</span> ca;<br>
<span class='var' id='note1268' title='koṭṭayantā nipātentā (bj) | koṭṭayantā nivattentā (s2, s3) | koṭṭentānaṃ nivattantā (pts1)' href='#note1268' title='koṭṭayantā nipātentā (bj) | koṭṭayantā nivattentā (s2, s3) | koṭṭentānaṃ nivattantā (pts1)'>Koṭṭentānaṃ nipātentā</span>,<br>
sabbe sannipatuṃ tadā.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_5094' href='#ms20Ap1_5094'>Ms 20Ap1_5094</a><a class='ref msdiv' id='msdiv234' href='#msdiv234'>Msdiv 234</a><span class='var' id='note1269' title='kāmevātanisāmetvā (bj) | kavacāni nivāsetvā (s2, s3, pts1)' href='#note1269' title='kāmevātanisāmetvā (bj) | kavacāni nivāsetvā (s2, s3, pts1)'>Kimevātinisāmetvā</span>,<br>
sarājā <span class='var' id='note1270' title='ajitañjino (s2, s3) | ajitañjayo (pts1, c1)' href='#note1270' title='ajitañjino (s2, s3) | ajitañjayo (pts1, c1)'>ajitaṃ jino</span>;<br>
Saṭṭhi pāṇasahassāni,<br>
sūle uttāsayiṃ tadā.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_5095' href='#ms20Ap1_5095'>Ms 20Ap1_5095</a><a class='ref msdiv' id='msdiv235' href='#msdiv235'>Msdiv 235</a>Saddaṃ mānusakākaṃsu,<br>
‘aho rājā adhammiko;<br>
Niraye paccamānassa,<br>
kadā anto bhavissati’.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_5096' href='#ms20Ap1_5096'>Ms 20Ap1_5096</a><a class='ref msdiv' id='msdiv236' href='#msdiv236'>Msdiv 236</a>Sayanehaṃ tuvaṭṭento,<br>
passāmi niraye tadā;<br>
Na supāmi divārattiṃ,<br>
sūlena tajjayanti maṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_5097' href='#ms20Ap1_5097'>Ms 20Ap1_5097</a><a class='ref msdiv' id='msdiv237' href='#msdiv237'>Msdiv 237</a>Kiṃ pamādena rajjena,<br>
vāhanena balena ca;<br>
Na te pahonti dhāretuṃ,<br>
<span class='var' id='note1271' title='tāsayanti (bj, s2, s3, pts1)' href='#note1271' title='tāsayanti (bj, s2, s3, pts1)'>tāpayanti</span> mamaṃ sadā.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_5098' href='#ms20Ap1_5098'>Ms 20Ap1_5098</a><a class='ref msdiv' id='msdiv238' href='#msdiv238'>Msdiv 238</a>Kiṃ me puttehi dārehi,<br>
rajjena sakalena ca;<br>
Yannūna pabbajeyyāhaṃ,<br>
gatimaggaṃ visodhaye.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_5099' href='#ms20Ap1_5099'>Ms 20Ap1_5099</a><a class='ref msdiv' id='msdiv239' href='#msdiv239'>Msdiv 239</a>Saṭṭhi nāgasahassāni,<br>
sabbālaṅkārabhūsite;<br>
Suvaṇṇakacche mātaṅge,<br>
hemakappanavāsase.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_5100' href='#ms20Ap1_5100'>Ms 20Ap1_5100</a><a class='ref msdiv' id='msdiv240' href='#msdiv240'>Msdiv 240</a>Ārūḷhe gāmaṇīyehi,<br>
tomaraṅkusapāṇibhi;<br>
Saṅgāmāvacare ṭhāne,<br>
anapekkho vihāyahaṃ;<br>
Sakakammena santatto,<br>
nikkhamiṃ anagāriyaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_5101' href='#ms20Ap1_5101'>Ms 20Ap1_5101</a><a class='ref msdiv' id='msdiv241' href='#msdiv241'>Msdiv 241</a>Saṭṭhi assasahassāni,<br>
sabbālaṅkārabhūsite;<br>
Ājānīyeva jātiyā,<br>
sindhave sīghavāhane.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_5102' href='#ms20Ap1_5102'>Ms 20Ap1_5102</a><a class='ref msdiv' id='msdiv242' href='#msdiv242'>Msdiv 242</a>Ārūḷhe gāmaṇīyehi,<br>
cāpahatthehi vammibhi;<br>
<span class='var' id='note1272' title='pahāyitvāna (bj, pts1) | chaḍḍayitvāna (s2, s3)' href='#note1272' title='pahāyitvāna (bj, pts1) | chaḍḍayitvāna (s2, s3)'>Pahāretvāna</span> te sabbe,<br>
nikkhamiṃ anagāriyaṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_5103' href='#ms20Ap1_5103'>Ms 20Ap1_5103</a><a class='ref msdiv' id='msdiv243' href='#msdiv243'>Msdiv 243</a>Saṭṭhi rathasahassāni,<br>
sabbālaṅkārabhūsite;<br>
Dīpe athopi veyagghe,<br>
sannaddhe ussitaddhaje;<br>
Te sabbe <span class='var' id='note1273' title='parivajjetvā (s2, s3) | parihāyitvā (pts1)' href='#note1273' title='parivajjetvā (s2, s3) | parihāyitvā (pts1)'>parihāretvā</span>,<br>
pabbajiṃ anagāriyaṃ.</p>
<p><a class='ref sc' id='sc21' href='#sc21'>SC 21</a><a class='ref pts-vp-pli' id='pts-vp-pli2.356' href='#pts-vp-pli2.356'>PTS vp Pali 2.356</a><a class='ref ms' id='ms20Ap1_5104' href='#ms20Ap1_5104'>Ms 20Ap1_5104</a><a class='ref msdiv' id='msdiv244' href='#msdiv244'>Msdiv 244</a>Saṭṭhi dhenusahassāni,<br>
sabbā kaṃsūpadhāraṇā;<br>
<span class='var' id='note1274' title='gāviyo (s2, s3) | dhenuyo (mr)' href='#note1274' title='gāviyo (s2, s3) | dhenuyo (mr)'>Tāyopi</span> chaḍḍayitvāna,<br>
pabbajiṃ anagāriyaṃ.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_5105' href='#ms20Ap1_5105'>Ms 20Ap1_5105</a><a class='ref msdiv' id='msdiv245' href='#msdiv245'>Msdiv 245</a>Saṭṭhi itthisahassāni,<br>
sabbālaṅkārabhūsitā;<br>
Vicittavatthābharaṇā,<br>
āmukkamaṇikuṇḍalā.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_5106' href='#ms20Ap1_5106'>Ms 20Ap1_5106</a><a class='ref msdiv' id='msdiv246' href='#msdiv246'>Msdiv 246</a>Aḷārapamhā hasulā,<br>
susaññā tanumajjhimā;<br>
Tā hitvā kandamānāyo,<br>
pabbajiṃ anagāriyaṃ.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_5107' href='#ms20Ap1_5107'>Ms 20Ap1_5107</a><a class='ref msdiv' id='msdiv247' href='#msdiv247'>Msdiv 247</a>Saṭṭhi gāmasahassāni,<br>
paripuṇṇāni sabbaso;<br>
Chaḍḍayitvāna taṃ rajjaṃ,<br>
pabbajiṃ anagāriyaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_5108' href='#ms20Ap1_5108'>Ms 20Ap1_5108</a><a class='ref msdiv' id='msdiv248' href='#msdiv248'>Msdiv 248</a>Nagarā nikkhamitvāna,<br>
himavantamupāgamiṃ;<br>
Bhāgīrathīnadītīre,<br>
assamaṃ māpayiṃ ahaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_5109' href='#ms20Ap1_5109'>Ms 20Ap1_5109</a><a class='ref msdiv' id='msdiv249' href='#msdiv249'>Msdiv 249</a>Paṇṇasālaṃ karitvāna,<br>
Agyāgāraṃ akāsahaṃ;<br>
Āraddhavīriyo pahitatto,<br>
Vasāmi assame ahaṃ.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_5110' href='#ms20Ap1_5110'>Ms 20Ap1_5110</a><a class='ref msdiv' id='msdiv250' href='#msdiv250'>Msdiv 250</a>Maṇḍape rukkhamūle vā,<br>
suññāgāre ca jhāyato;<br>
Na tu vijjati tāso me,<br>
na passe bhayabheravaṃ.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_5111' href='#ms20Ap1_5111'>Ms 20Ap1_5111</a><a class='ref msdiv' id='msdiv251' href='#msdiv251'>Msdiv 251</a>Sumedho nāma sambuddho,<br>
aggo kāruṇiko muni;<br>
Ñāṇālokena jotanto,<br>
loke uppajji tāvade.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap1_5112' href='#ms20Ap1_5112'>Ms 20Ap1_5112</a><a class='ref msdiv' id='msdiv252' href='#msdiv252'>Msdiv 252</a>Mama assamasāmantā,<br>
yakkho āsi mahiddhiko;<br>
Buddhaseṭṭhamhi uppanne,<br>
ārocesi mamaṃ tadā.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap1_5113' href='#ms20Ap1_5113'>Ms 20Ap1_5113</a><a class='ref msdiv' id='msdiv253' href='#msdiv253'>Msdiv 253</a>‘Buddho loke samuppanno,<br>
sumedho nāma cakkhumā;<br>
Tāreti janataṃ sabbaṃ,<br>
tampi so tārayissati’.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap1_5114' href='#ms20Ap1_5114'>Ms 20Ap1_5114</a><a class='ref msdiv' id='msdiv254' href='#msdiv254'>Msdiv 254</a>Yakkhassa vacanaṃ sutvā,<br>
saṃviggo āsi tāvade;<br>
Buddho buddhoti cintento,<br>
assamaṃ paṭisāmayiṃ.</p>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap1_5115' href='#ms20Ap1_5115'>Ms 20Ap1_5115</a><a class='ref msdiv' id='msdiv255' href='#msdiv255'>Msdiv 255</a>Aggidāruñca chaḍḍetvā,<br>
saṃsāmetvāna santhataṃ;<br>
Assamaṃ abhivanditvā,<br>
nikkhamiṃ vipinā ahaṃ.</p>
<p><a class='ref sc' id='sc33' href='#sc33'>SC 33</a><a class='ref ms' id='ms20Ap1_5116' href='#ms20Ap1_5116'>Ms 20Ap1_5116</a><a class='ref msdiv' id='msdiv256' href='#msdiv256'>Msdiv 256</a>Tato candanamādāya,<br>
gāmā gāmaṃ purā puraṃ;<br>
Devadevaṃ gavesanto,<br>
upagacchiṃ vināyakaṃ.</p>
<p><a class='ref sc' id='sc34' href='#sc34'>SC 34</a><a class='ref ms' id='ms20Ap1_5117' href='#ms20Ap1_5117'>Ms 20Ap1_5117</a><a class='ref msdiv' id='msdiv257' href='#msdiv257'>Msdiv 257</a>Bhagavā tamhi samaye,<br>
sumedho lokanāyako;<br>
Catusaccaṃ pakāsento,<br>
bodheti janataṃ bahuṃ.</p>
<p><a class='ref sc' id='sc35' href='#sc35'>SC 35</a><a class='ref ms' id='ms20Ap1_5118' href='#ms20Ap1_5118'>Ms 20Ap1_5118</a><a class='ref msdiv' id='msdiv258' href='#msdiv258'>Msdiv 258</a>Añjaliṃ paggahetvāna,<br>
sīse katvāna candanaṃ;<br>
Sambuddhaṃ abhivādetvā,<br>
imā gāthā abhāsahaṃ.</p>
<p><a class='ref sc' id='sc36' href='#sc36'>SC 36</a><a class='ref ms' id='ms20Ap1_5119' href='#ms20Ap1_5119'>Ms 20Ap1_5119</a><a class='ref msdiv' id='msdiv259' href='#msdiv259'>Msdiv 259</a>‘Vassike pupphamānamhi,<br>
santike upavāyati;<br>
Tvaṃ vīra guṇagandhena,<br>
disā sabbā pavāyasi.</p>
<p><a class='ref sc' id='sc37' href='#sc37'>SC 37</a><a class='ref ms' id='ms20Ap1_5120' href='#ms20Ap1_5120'>Ms 20Ap1_5120</a><a class='ref msdiv' id='msdiv260' href='#msdiv260'>Msdiv 260</a>Campake nāgavanike,<br>
atimuttakaketake;<br>
Sālesu pupphamānesu,<br>
anuvātaṃ pavāyati.</p>
<p><a class='ref sc' id='sc38' href='#sc38'>SC 38</a><a class='ref pts-vp-pli' id='pts-vp-pli2.357' href='#pts-vp-pli2.357'>PTS vp Pali 2.357</a><a class='ref ms' id='ms20Ap1_5121' href='#ms20Ap1_5121'>Ms 20Ap1_5121</a><a class='ref msdiv' id='msdiv261' href='#msdiv261'>Msdiv 261</a>Tava gandhaṃ suṇitvāna,<br>
himavantā idhāgamiṃ;<br>
Pūjemi taṃ mahāvīra,<br>
lokajeṭṭha mahāyasa’.</p>
<p><a class='ref sc' id='sc39' href='#sc39'>SC 39</a><a class='ref ms' id='ms20Ap1_5122' href='#ms20Ap1_5122'>Ms 20Ap1_5122</a><a class='ref msdiv' id='msdiv262' href='#msdiv262'>Msdiv 262</a>Varacandanenānulimpiṃ,<br>
sumedhaṃ lokanāyakaṃ;<br>
Sakaṃ cittaṃ pasādetvā,<br>
tuṇhī aṭṭhāsi tāvade.</p>
<p><a class='ref sc' id='sc40' href='#sc40'>SC 40</a><a class='ref ms' id='ms20Ap1_5123' href='#ms20Ap1_5123'>Ms 20Ap1_5123</a><a class='ref msdiv' id='msdiv263' href='#msdiv263'>Msdiv 263</a>Sumedho nāma bhagavā,<br>
lokajeṭṭho narāsabho;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class='ref sc' id='sc41' href='#sc41'>SC 41</a><a class='ref ms' id='ms20Ap1_5124' href='#ms20Ap1_5124'>Ms 20Ap1_5124</a><a class='ref msdiv' id='msdiv264' href='#msdiv264'>Msdiv 264</a>‘Yo me guṇe pakittesi,<br>
candanañca apūjayi;<br>
Tamahaṃ kittayissāmi,<br>
suṇātha mama bhāsato.</p>
<p><a class='ref sc' id='sc42' href='#sc42'>SC 42</a><a class='ref ms' id='ms20Ap1_5125' href='#ms20Ap1_5125'>Ms 20Ap1_5125</a><a class='ref msdiv' id='msdiv265' href='#msdiv265'>Msdiv 265</a>Ādeyyavākyavacano,<br>
brahmā uju patāpavā;<br>
Pañcavīsatikappāni,<br>
sappabhāso bhavissati.</p>
<p><a class='ref sc' id='sc43' href='#sc43'>SC 43</a><a class='ref ms' id='ms20Ap1_5126' href='#ms20Ap1_5126'>Ms 20Ap1_5126</a><a class='ref msdiv' id='msdiv266' href='#msdiv266'>Msdiv 266</a>Chabbīsatikappasate,<br>
devaloke ramissati;<br>
Sahassakkhattuṃ rājā ca,<br>
cakkavattī bhavissati.</p>
<p><a class='ref sc' id='sc44' href='#sc44'>SC 44</a><a class='ref ms' id='ms20Ap1_5127' href='#ms20Ap1_5127'>Ms 20Ap1_5127</a><a class='ref msdiv' id='msdiv267' href='#msdiv267'>Msdiv 267</a>Tettiṃsakkhattuṃ devindo,<br>
devarajjaṃ karissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='ref sc' id='sc45' href='#sc45'>SC 45</a><a class='ref ms' id='ms20Ap1_5128' href='#ms20Ap1_5128'>Ms 20Ap1_5128</a><a class='ref msdiv' id='msdiv268' href='#msdiv268'>Msdiv 268</a>Tato cutoyaṃ manujo,<br>
manussattaṃ gamissati;<br>
Puññakammena saṃyutto,<br>
brahmabandhu bhavissati.</p>
<p><a class='ref sc' id='sc46' href='#sc46'>SC 46</a><a class='ref ms' id='ms20Ap1_5129' href='#ms20Ap1_5129'>Ms 20Ap1_5129</a><a class='ref msdiv' id='msdiv269' href='#msdiv269'>Msdiv 269</a>Ajjhāyako mantadharo,<br>
tiṇṇaṃ vedāna pāragū;<br>
Tilakkhaṇena sampanno,<br>
bāvarī nāma brāhmaṇo.</p>
<p><a class='ref sc' id='sc47' href='#sc47'>SC 47</a><a class='ref ms' id='ms20Ap1_5130' href='#ms20Ap1_5130'>Ms 20Ap1_5130</a><a class='ref msdiv' id='msdiv270' href='#msdiv270'>Msdiv 270</a>Tassa sisso bhavitvāna,<br>
hessati mantapāragū;<br>
Upagantvāna sambuddhaṃ,<br>
gotamaṃ sakyapuṅgavaṃ.</p>
<p><a class='ref sc' id='sc48' href='#sc48'>SC 48</a><a class='ref ms' id='ms20Ap1_5131' href='#ms20Ap1_5131'>Ms 20Ap1_5131</a><a class='ref msdiv' id='msdiv271' href='#msdiv271'>Msdiv 271</a>Pucchitvā nipuṇe pañhe,<br>
<span class='var' id='note1275' title='hāsayitvāna mānasaṃ (s2, s3) | bhāvayitvāna sañcayaṃ (mr)' href='#note1275' title='hāsayitvāna mānasaṃ (s2, s3) | bhāvayitvāna sañcayaṃ (mr)'>bhāvayitvāna añjasaṃ</span>;<br>
Sabbāsave pariññāya,<br>
viharissatināsavo’.</p>
<p><a class='ref sc' id='sc49' href='#sc49'>SC 49</a><a class='ref ms' id='ms20Ap1_5132' href='#ms20Ap1_5132'>Ms 20Ap1_5132</a><a class='ref msdiv' id='msdiv272' href='#msdiv272'>Msdiv 272</a>Tividhaggi nibbutā mayhaṃ,<br>
bhavā sabbe samūhatā;<br>
Sabbāsave pariññāya,<br>
viharāmi anāsavo.</p>
<p><a class='ref sc' id='sc50' href='#sc50'>SC 50</a><a class='ref ms' id='ms20Ap1_5133' href='#ms20Ap1_5133'>Ms 20Ap1_5133</a><a class='ref msdiv' id='msdiv273' href='#msdiv273'>Msdiv 273</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc51' href='#sc51'>SC 51</a><a class='ref ms' id='ms20Ap1_5134' href='#ms20Ap1_5134'>Ms 20Ap1_5134</a><a class='ref msdiv' id='msdiv274' href='#msdiv274'>Msdiv 274</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc52' href='#sc52'>SC 52</a><a class='ref ms' id='ms20Ap1_5135' href='#ms20Ap1_5135'>Ms 20Ap1_5135</a><a class='ref msdiv' id='msdiv275' href='#msdiv275'>Msdiv 275</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc53' href='#sc53'>SC 53</a><a class='ref ms' id='ms20Ap1_5136' href='#ms20Ap1_5136'>Ms 20Ap1_5136</a>Itthaṃ sudaṃ āyasmā todeyyo thero imā gāthāyo abhāsitthāti.</p>
<p class='endsutta'><a class='ref sc' id='sc54' href='#sc54'>SC 54</a><a class='ref ms' id='ms20Ap1_5137' href='#ms20Ap1_5137'>Ms 20Ap1_5137</a>Todeyyattherassāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
