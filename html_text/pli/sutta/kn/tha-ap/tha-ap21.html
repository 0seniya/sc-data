<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap21' lang='pli'>
<header>
<ul>
<li class='division'>Therāpadāna</li>
<li>Sīhāsaniyavagga</li>
</ul>
<h1>9. Sopākattheraapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap1_823'>Ms 20Ap1_823</a><a class='ref msdiv' id='msdiv112'>Msdiv 112</a>“Pabbhāraṃ <span class='var' id='note222' title='sevayantassa (bj, mr)'>sodhayantassa</span>,<br>
vipine pabbatuttame;<br>
Siddhattho nāma bhagavā,<br>
āgacchi mama santikaṃ.</p>
<p><a class='ref sc' id='sc2'>SC 2</a><a class='ref ms' id='ms20Ap1_824'>Ms 20Ap1_824</a><a class='ref msdiv' id='msdiv113'>Msdiv 113</a>Buddhaṃ upagataṃ disvā,<br>
lokajeṭṭhassa tādino;<br>
Santharaṃ <span class='var' id='note223' title='santharitvāna (bj, c1) | paññāpetvāna (s2, s3, pts1)'>paññapetvāna</span>,<br>
pupphāsanamadāsahaṃ.</p>
<p><a class='ref sc' id='sc3'>SC 3</a><a class='ref ms' id='ms20Ap1_825'>Ms 20Ap1_825</a><a class='ref msdiv' id='msdiv114'>Msdiv 114</a>Pupphāsane nisīditvā,<br>
siddhattho lokanāyako;<br>
Mamañca gatimaññāya,<br>
aniccatamudāhari.</p>
<p><a class='ref sc' id='sc4'>SC 4</a><a class='ref ms' id='ms20Ap1_826'>Ms 20Ap1_826</a><a class='ref msdiv' id='msdiv115'>Msdiv 115</a>‘Aniccā vata saṅkhārā,<br>
uppādavayadhammino;<br>
Uppajjitvā nirujjhanti,<br>
tesaṃ vūpasamo sukho’.</p>
<p><a class='ref sc' id='sc5'>SC 5</a><a class='ref ms' id='ms20Ap1_827'>Ms 20Ap1_827</a><a class='ref msdiv' id='msdiv116'>Msdiv 116</a>Idaṃ vatvāna sabbaññū,<br>
lokajeṭṭho narāsabho;<br>
Nabhaṃ abbhuggami vīro,<br>
haṃsarājāva ambare.</p>
<p><a class='ref sc' id='sc6'>SC 6</a><a class='ref ms' id='ms20Ap1_828'>Ms 20Ap1_828</a><a class='ref msdiv' id='msdiv117'>Msdiv 117</a>Sakaṃ diṭṭhiṃ jahitvāna,<br>
bhāvayāniccasaññahaṃ;<br>
Ekāhaṃ bhāvayitvāna,<br>
tattha kālaṃ kato ahaṃ.</p>
<p><a class='ref sc' id='sc7'>SC 7</a><a class='ref ms' id='ms20Ap1_829'>Ms 20Ap1_829</a><a class='ref msdiv' id='msdiv118'>Msdiv 118</a>Dve sampattī anubhotvā,<br>
sukkamūlena codito;<br>
Pacchime bhave sampatte,<br>
sapākayonupāgamiṃ.</p>
<p><a class='ref sc' id='sc8'>SC 8</a><a class='ref ms' id='ms20Ap1_830'>Ms 20Ap1_830</a><a class='ref msdiv' id='msdiv119'>Msdiv 119</a>Agārā abhinikkhamma,<br>
pabbajiṃ anagāriyaṃ;<br>
Jātiyā sattavassohaṃ,<br>
arahattamapāpuṇiṃ.</p>
<p><a class='ref sc' id='sc9'>SC 9</a><a class='ref ms' id='ms20Ap1_831'>Ms 20Ap1_831</a><a class='ref msdiv' id='msdiv120'>Msdiv 120</a>Āraddhavīriyo pahitatto,<br>
Sīlesu susamāhito;<br>
Tosetvāna mahānāgaṃ,<br>
Alatthaṃ upasampadaṃ.</p>
<p><a class='ref sc' id='sc10'>SC 10</a><a class='pts' id='pts1.65'></a><a class='ref ms' id='ms20Ap1_832'>Ms 20Ap1_832</a><a class='ref msdiv' id='msdiv121'>Msdiv 121</a>Catunnavutito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
pupphadānassidaṃ phalaṃ.</p>
<p><a class='ref sc' id='sc11'>SC 11</a><a class='ref ms' id='ms20Ap1_833'>Ms 20Ap1_833</a><a class='ref msdiv' id='msdiv122'>Msdiv 122</a>Catunnavutito kappe,<br>
yaṃ saññaṃ bhāvayiṃ tadā;<br>
Taṃ saññaṃ bhāvayantassa,<br>
patto me āsavakkhayo.</p>
<p><a class='ref sc' id='sc12'>SC 12</a><a class='ref ms' id='ms20Ap1_834'>Ms 20Ap1_834</a><a class='ref msdiv' id='msdiv123'>Msdiv 123</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc13'>SC 13</a><a class='ref ms' id='ms20Ap1_835'>Ms 20Ap1_835</a>Itthaṃ sudaṃ āyasmā sopāko thero imā gāthāyo abhāsitthāti.</p>
<p class='endsutta'><a class='ref sc' id='sc14'>SC 14</a><a class='ref ms' id='ms20Ap1_836'>Ms 20Ap1_836</a>Sopākattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
