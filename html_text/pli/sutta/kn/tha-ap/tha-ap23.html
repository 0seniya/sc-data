<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap23' lang='pli'>
<header>
<ul>
<li class='division'>Therāpadāna</li>
<li>Subhūtivagga</li>
</ul>
<h1>1. Subhūtittheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='pts' id='pts1.67' href='#pts1.67'></a><a class='ref ms' id='ms20Ap1_860' href='#ms20Ap1_860'>Ms 20Ap1_860</a><a class='ref msdiv' id='msdiv1' href='#msdiv1'>Msdiv 1</a>“Himavantassāvidūre,<br>
nisabho nāma pabbato;<br>
Assamo sukato mayhaṃ,<br>
paṇṇasālā sumāpitā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_861' href='#ms20Ap1_861'>Ms 20Ap1_861</a><a class='ref msdiv' id='msdiv2' href='#msdiv2'>Msdiv 2</a>Kosiyo nāma nāmena,<br>
jaṭilo uggatāpano;<br>
<span class='var' id='note228' title='ekāyiko (s2, s3) | ekākiko (pts1, mr)' href='#note228' title='ekāyiko (s2, s3) | ekākiko (pts1, mr)'>Ekākiyo</span> adutiyo,<br>
vasāmi nisabhe tadā.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_862' href='#ms20Ap1_862'>Ms 20Ap1_862</a><a class='ref msdiv' id='msdiv3' href='#msdiv3'>Msdiv 3</a>Phalaṃ mūlañca paṇṇañca,<br>
na bhuñjāmi ahaṃ tadā;<br>
<span class='var' id='note229' title='pavattapaṇḍupattāni (bj) | pavattañca supātāhaṃ (s2, s3) | pavattapaṇḍupattāhaṃ (pts1)' href='#note229' title='pavattapaṇḍupattāni (bj) | pavattañca supātāhaṃ (s2, s3) | pavattapaṇḍupattāhaṃ (pts1)'>Pavattaṃva supātāhaṃ</span>,<br>
upajīvāmi tāvade.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_863' href='#ms20Ap1_863'>Ms 20Ap1_863</a><a class='ref msdiv' id='msdiv4' href='#msdiv4'>Msdiv 4</a>Nāhaṃ kopemi ājīvaṃ,<br>
cajamānopi jīvitaṃ;<br>
Ārādhemi sakaṃ cittaṃ,<br>
vivajjemi anesanaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_864' href='#ms20Ap1_864'>Ms 20Ap1_864</a><a class='ref msdiv' id='msdiv5' href='#msdiv5'>Msdiv 5</a>Rāgūpasaṃhitaṃ cittaṃ,<br>
yadā uppajjate mama;<br>
Sayaṃva paccavekkhāmi,<br>
ekaggo taṃ damemahaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_865' href='#ms20Ap1_865'>Ms 20Ap1_865</a><a class='ref msdiv' id='msdiv6' href='#msdiv6'>Msdiv 6</a>‘Rajjase rajjanīye ca,<br>
dussanīye ca dussase;<br>
Muyhase mohanīye ca,<br>
nikkhamassu vanā tuvaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_866' href='#ms20Ap1_866'>Ms 20Ap1_866</a><a class='ref msdiv' id='msdiv7' href='#msdiv7'>Msdiv 7</a>Visuddhānaṃ ayaṃ vāso,<br>
nimmalānaṃ tapassinaṃ;<br>
Mā kho visuddhaṃ dūsesi,<br>
nikkhamassu vanā tuvaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_867' href='#ms20Ap1_867'>Ms 20Ap1_867</a><a class='ref msdiv' id='msdiv8' href='#msdiv8'>Msdiv 8</a>Agāriko bhavitvāna,<br>
<span class='var' id='note231' title='sadā yuttaṃ (bj, pts1) | yadā yuttaṃ (s2) | dayā yuttaṃ (s3)' href='#note231' title='sadā yuttaṃ (bj, pts1) | yadā yuttaṃ (s2) | dayā yuttaṃ (s3)'>yadā puttaṃ</span> labhissasi;<br>
Ubhopi mā virādhesi,<br>
nikkhamassu vanā tuvaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_868' href='#ms20Ap1_868'>Ms 20Ap1_868</a><a class='ref msdiv' id='msdiv9' href='#msdiv9'>Msdiv 9</a>Chavālātaṃ yathā kaṭṭhaṃ,<br>
na kvaci kiccakārakaṃ;<br>
Neva gāme araññe vā,<br>
na hi taṃ kaṭṭhasammataṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_869' href='#ms20Ap1_869'>Ms 20Ap1_869</a><a class='ref msdiv' id='msdiv10' href='#msdiv10'>Msdiv 10</a>Chavālātūpamo tvaṃsi,<br>
na gihī nāpi saññato;<br>
Ubhato muttako ajja,<br>
nikkhamassu vanā tuvaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_870' href='#ms20Ap1_870'>Ms 20Ap1_870</a><a class='ref msdiv' id='msdiv11' href='#msdiv11'>Msdiv 11</a>Siyā nu kho tava etaṃ,<br>
ko pajānāti te idaṃ;<br>
<span class='var' id='note232' title='saddhādhuraṃ jahasi (bj) | sīghaṃ dhuraṃ vahisi (s2, s3) | saddhādhuraṃ pāhisi (pts1)' href='#note232' title='saddhādhuraṃ jahasi (bj) | sīghaṃ dhuraṃ vahisi (s2, s3) | saddhādhuraṃ pāhisi (pts1)'>Saddhādhuraṃ vahisi</span> me,<br>
kosajjabahulāya ca.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_871' href='#ms20Ap1_871'>Ms 20Ap1_871</a><a class='ref msdiv' id='msdiv12' href='#msdiv12'>Msdiv 12</a>Jigucchissanti taṃ viññū,<br>
asuciṃ nāgariko yathā;<br>
Ākaḍḍhitvāna isayo,<br>
codayissanti taṃ sadā.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_872' href='#ms20Ap1_872'>Ms 20Ap1_872</a><a class='ref msdiv' id='msdiv13' href='#msdiv13'>Msdiv 13</a>Taṃ viññū pavadissanti,<br>
samatikkantasāsanaṃ;<br>
Saṃvāsaṃ alabhanto hi,<br>
kathaṃ <span class='var' id='note233' title='jīvissasi (bj) | jīvihisī (s2, s3, pts1)' href='#note233' title='jīvissasi (bj) | jīvihisī (s2, s3, pts1)'>jīvihisi</span> tuvaṃ.</p>
<p><a class='ref sc' id='sc14' href='#sc14'>SC 14</a><a class='pts' id='pts1.68' href='#pts1.68'></a><a class='ref ms' id='ms20Ap1_873' href='#ms20Ap1_873'>Ms 20Ap1_873</a><a class='ref msdiv' id='msdiv14' href='#msdiv14'>Msdiv 14</a>Tidhā pabhinnaṃ mātaṅgaṃ,<br>
kuñjaraṃ saṭṭhihāyanaṃ;<br>
Balī nāgo upagantvā,<br>
yūthā nīharate gajaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_874' href='#ms20Ap1_874'>Ms 20Ap1_874</a><a class='ref msdiv' id='msdiv15' href='#msdiv15'>Msdiv 15</a>Yūthā vinissaṭo santo,<br>
sukhaṃ sātaṃ na vindati;<br>
Dukkhito vimano hoti,<br>
pajjhāyanto pavedhati.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_875' href='#ms20Ap1_875'>Ms 20Ap1_875</a><a class='ref msdiv' id='msdiv16' href='#msdiv16'>Msdiv 16</a>Tatheva jaṭilā tampi,<br>
nīharissanti dummatiṃ;<br>
Tehi tvaṃ nissaṭo santo,<br>
sukhaṃ sātaṃ na lacchasi.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_876' href='#ms20Ap1_876'>Ms 20Ap1_876</a><a class='ref msdiv' id='msdiv17' href='#msdiv17'>Msdiv 17</a>Divā vā yadi vā rattiṃ,<br>
sokasallasamappito;<br>
Ḍayhasi pariḷāhena,<br>
gajo yūthāva nissaṭo.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_877' href='#ms20Ap1_877'>Ms 20Ap1_877</a><a class='ref msdiv' id='msdiv18' href='#msdiv18'>Msdiv 18</a>Jātarūpaṃ yathā kūṭaṃ,<br>
neva <span class='var' id='note234' title='jhāpeti (bj) | yāyati (s2, s3, pts1)' href='#note234' title='jhāpeti (bj) | yāyati (s2, s3, pts1)'>jhāyati</span> katthaci;<br>
Tathā sīlavihīno tvaṃ,<br>
na <span class='var' id='note235' title='jhāpessasi (bj) | yāyissati (s2, s3) | neva yāyasi (pts1)' href='#note235' title='jhāpessasi (bj) | yāyissati (s2, s3) | neva yāyasi (pts1)'>jhāyissasi</span> katthaci.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_878' href='#ms20Ap1_878'>Ms 20Ap1_878</a><a class='ref msdiv' id='msdiv19' href='#msdiv19'>Msdiv 19</a>Agāraṃ vasamānopi,<br>
kathaṃ jīvihisi tuvaṃ;<br>
Mattikaṃ pettikañcāpi,<br>
natthi te nihitaṃ dhanaṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_879' href='#ms20Ap1_879'>Ms 20Ap1_879</a><a class='ref msdiv' id='msdiv20' href='#msdiv20'>Msdiv 20</a>Sayaṃ kammaṃ karitvāna,<br>
gatte sedaṃ pamocayaṃ;<br>
Evaṃ jīvihisi gehe,<br>
sādhu te taṃ na ruccati.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_880' href='#ms20Ap1_880'>Ms 20Ap1_880</a><a class='ref msdiv' id='msdiv21' href='#msdiv21'>Msdiv 21</a>Evāhaṃ tattha vāremi,<br>
saṃkilesagataṃ manaṃ;<br>
Nānādhammakathaṃ katvā,<br>
pāpā cittaṃ nivārayiṃ’.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_881' href='#ms20Ap1_881'>Ms 20Ap1_881</a><a class='ref msdiv' id='msdiv22' href='#msdiv22'>Msdiv 22</a>Evaṃ me viharantassa,<br>
appamādavihārino;<br>
Tiṃsavassasahassāni,<br>
vipine me atikkamuṃ.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_882' href='#ms20Ap1_882'>Ms 20Ap1_882</a><a class='ref msdiv' id='msdiv23' href='#msdiv23'>Msdiv 23</a>Appamādarataṃ disvā,<br>
uttamatthaṃ gavesakaṃ;<br>
Padumuttarasambuddho,<br>
āgacchi mama santikaṃ.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_883' href='#ms20Ap1_883'>Ms 20Ap1_883</a><a class='ref msdiv' id='msdiv24' href='#msdiv24'>Msdiv 24</a>Timbarūsakavaṇṇābho,<br>
appameyyo anūpamo;<br>
Rūpenāsadiso buddho,<br>
ākāse caṅkamī tadā.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_884' href='#ms20Ap1_884'>Ms 20Ap1_884</a><a class='ref msdiv' id='msdiv25' href='#msdiv25'>Msdiv 25</a>Suphullo sālarājāva,<br>
vijjūvabbhaghanantare;<br>
Ñāṇenāsadiso buddho,<br>
ākāse caṅkamī tadā.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_885' href='#ms20Ap1_885'>Ms 20Ap1_885</a><a class='ref msdiv' id='msdiv26' href='#msdiv26'>Msdiv 26</a><span class='var' id='note236' title='chambhito (mr)' href='#note236' title='chambhito (mr)'>Sīharājāvasambhīto</span>,<br>
gajarājāva <span class='var' id='note237' title='dammito (mr)' href='#note237' title='dammito (mr)'>dappito</span>;<br>
<span class='var' id='note238' title='lasito (bj) | abhīto (s2, s3)' href='#note238' title='lasito (bj) | abhīto (s2, s3)'>Lāsito</span> byaggharājāva,<br>
ākāse caṅkamī tadā.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_886' href='#ms20Ap1_886'>Ms 20Ap1_886</a><a class='ref msdiv' id='msdiv27' href='#msdiv27'>Msdiv 27</a>Siṅgīnikkhasavaṇṇābho,<br>
khadiraṅgārasannibho;<br>
Maṇi yathā jotiraso,<br>
ākāse caṅkamī tadā.</p>
<p><a class='ref sc' id='sc28' href='#sc28'>SC 28</a><a class='pts' id='pts1.69' href='#pts1.69'></a><a class='ref ms' id='ms20Ap1_887' href='#ms20Ap1_887'>Ms 20Ap1_887</a><a class='ref msdiv' id='msdiv28' href='#msdiv28'>Msdiv 28</a>Visuddhakelāsanibho,<br>
puṇṇamāyeva candimā;<br>
<span class='var' id='note239' title='majjhantikeva (bj, s2, s3) | majjhantikova (pts1)' href='#note239' title='majjhantikeva (bj, s2, s3) | majjhantikova (pts1)'>Majjhanhikeva</span> sūriyo,<br>
ākāse caṅkamī tadā.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap1_888' href='#ms20Ap1_888'>Ms 20Ap1_888</a><a class='ref msdiv' id='msdiv29' href='#msdiv29'>Msdiv 29</a>Disvā nabhe caṅkamantaṃ,<br>
evaṃ cintesahaṃ tadā;<br>
‘Devo nu kho ayaṃ satto,<br>
udāhu manujo ayaṃ.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap1_889' href='#ms20Ap1_889'>Ms 20Ap1_889</a><a class='ref msdiv' id='msdiv30' href='#msdiv30'>Msdiv 30</a>Na me suto vā diṭṭho vā,<br>
mahiyā ediso naro;<br>
Api mantapadaṃ atthi,<br>
ayaṃ satthā bhavissati’.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap1_890' href='#ms20Ap1_890'>Ms 20Ap1_890</a><a class='ref msdiv' id='msdiv31' href='#msdiv31'>Msdiv 31</a>Evāhaṃ cintayitvāna,<br>
sakaṃ cittaṃ pasādayiṃ;<br>
Nānāpupphañca gandhañca,<br>
<span class='var' id='note240' title='sannipātetvāhaṃ (bj, pts1)' href='#note240' title='sannipātetvāhaṃ (bj, pts1)'>sannipātesahaṃ</span> tadā.</p>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap1_891' href='#ms20Ap1_891'>Ms 20Ap1_891</a><a class='ref msdiv' id='msdiv32' href='#msdiv32'>Msdiv 32</a>Pupphāsanaṃ paññapetvā,<br>
sādhucittaṃ manoramaṃ;<br>
Narasārathinaṃ aggaṃ,<br>
idaṃ vacanamabraviṃ.</p>
<p><a class='ref sc' id='sc33' href='#sc33'>SC 33</a><a class='ref ms' id='ms20Ap1_892' href='#ms20Ap1_892'>Ms 20Ap1_892</a><a class='ref msdiv' id='msdiv33' href='#msdiv33'>Msdiv 33</a>‘Idaṃ me āsanaṃ vīra,<br>
paññattaṃ tavanucchavaṃ;<br>
Hāsayanto mamaṃ cittaṃ,<br>
nisīda kusumāsane’.</p>
<p><a class='ref sc' id='sc34' href='#sc34'>SC 34</a><a class='ref ms' id='ms20Ap1_893' href='#ms20Ap1_893'>Ms 20Ap1_893</a><a class='ref msdiv' id='msdiv34' href='#msdiv34'>Msdiv 34</a>Nisīdi tattha bhagavā,<br>
<span class='var' id='note241' title='achambhitova (mr)' href='#note241' title='achambhitova (mr)'>asambhītova</span> kesarī;<br>
Sattarattindivaṃ buddho,<br>
pavare kusumāsane.</p>
<p><a class='ref sc' id='sc35' href='#sc35'>SC 35</a><a class='ref ms' id='ms20Ap1_894' href='#ms20Ap1_894'>Ms 20Ap1_894</a><a class='ref msdiv' id='msdiv35' href='#msdiv35'>Msdiv 35</a>Namassamāno aṭṭhāsiṃ,<br>
sattarattindivaṃ ahaṃ;<br>
Vuṭṭhahitvā samādhimhā,<br>
satthā loke anuttaro;<br>
Mama kammaṃ pakittento,<br>
idaṃ vacanamabravi.</p>
<p><a class='ref sc' id='sc36' href='#sc36'>SC 36</a><a class='ref ms' id='ms20Ap1_895' href='#ms20Ap1_895'>Ms 20Ap1_895</a><a class='ref msdiv' id='msdiv36' href='#msdiv36'>Msdiv 36</a>‘Bhāvehi buddhānussatiṃ,<br>
bhāvanānamanuttaraṃ;<br>
Imaṃ satiṃ bhāvayitvā,<br>
pūrayissasi mānasaṃ.</p>
<p><a class='ref sc' id='sc37' href='#sc37'>SC 37</a><a class='ref ms' id='ms20Ap1_896' href='#ms20Ap1_896'>Ms 20Ap1_896</a><a class='ref msdiv' id='msdiv37' href='#msdiv37'>Msdiv 37</a>Tiṃsakappasahassāni,<br>
devaloke ramissasi;<br>
Asītikkhattuṃ devindo,<br>
devarajjaṃ karissasi;<br>
Sahassakkhattuṃ cakkavattī,<br>
rājā raṭṭhe bhavissasi.</p>
<p><a class='ref sc' id='sc38' href='#sc38'>SC 38</a><a class='ref ms' id='ms20Ap1_897' href='#ms20Ap1_897'>Ms 20Ap1_897</a><a class='ref msdiv' id='msdiv38' href='#msdiv38'>Msdiv 38</a>Padesarajjaṃ vipulaṃ,<br>
gaṇanāto asaṅkhiyaṃ;<br>
Anubhossasi taṃ sabbaṃ,<br>
buddhānussatiyā phalaṃ.</p>
<p><a class='ref sc' id='sc39' href='#sc39'>SC 39</a><a class='ref ms' id='ms20Ap1_898' href='#ms20Ap1_898'>Ms 20Ap1_898</a><a class='ref msdiv' id='msdiv39' href='#msdiv39'>Msdiv 39</a>Bhavābhave saṃsaranto,<br>
mahābhogaṃ labhissasi;<br>
Bhoge te ūnatā natthi,<br>
buddhānussatiyā phalaṃ.</p>
<p><a class='ref sc' id='sc40' href='#sc40'>SC 40</a><a class='ref ms' id='ms20Ap1_899' href='#ms20Ap1_899'>Ms 20Ap1_899</a><a class='ref msdiv' id='msdiv40' href='#msdiv40'>Msdiv 40</a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc41' href='#sc41'>SC 41</a><a class='ref ms' id='ms20Ap1_900' href='#ms20Ap1_900'>Ms 20Ap1_900</a><a class='ref msdiv' id='msdiv41' href='#msdiv41'>Msdiv 41</a>Asītikoṭiṃ chaḍḍetvā,<br>
dāse kammakare bahū;<br>
Gotamassa bhagavato,<br>
sāsane pabbajissasi.</p>
<p><a class='ref sc' id='sc42' href='#sc42'>SC 42</a><a class='ref ms' id='ms20Ap1_901' href='#ms20Ap1_901'>Ms 20Ap1_901</a><a class='ref msdiv' id='msdiv42' href='#msdiv42'>Msdiv 42</a>Ārādhayitvā sambuddhaṃ,<br>
gotamaṃ sakyapuṅgavaṃ;<br>
Subhūti nāma nāmena,<br>
hessati satthu sāvako.</p>
<p><a class='ref sc' id='sc43' href='#sc43'>SC 43</a><a class='pts' id='pts1.70' href='#pts1.70'></a><a class='ref ms' id='ms20Ap1_902' href='#ms20Ap1_902'>Ms 20Ap1_902</a><a class='ref msdiv' id='msdiv43' href='#msdiv43'>Msdiv 43</a>Bhikkhusaṃghe nisīditvā,<br>
dakkhiṇeyyaguṇamhi taṃ;<br>
Tathāraṇavihāre ca,<br>
dvīsu agge ṭhapessati’.</p>
<p><a class='ref sc' id='sc44' href='#sc44'>SC 44</a><a class='ref ms' id='ms20Ap1_903' href='#ms20Ap1_903'>Ms 20Ap1_903</a><a class='ref msdiv' id='msdiv44' href='#msdiv44'>Msdiv 44</a>Idaṃ vatvāna sambuddho,<br>
jalajuttamanāmako;<br>
Nabhaṃ abbhuggamī vīro,<br>
haṃsarājāva ambare.</p>
<p><a class='ref sc' id='sc45' href='#sc45'>SC 45</a><a class='ref ms' id='ms20Ap1_904' href='#ms20Ap1_904'>Ms 20Ap1_904</a><a class='ref msdiv' id='msdiv45' href='#msdiv45'>Msdiv 45</a>Sāsito lokanāthena,<br>
namassitvā tathāgataṃ;<br>
Sadā bhāvemi mudito,<br>
buddhānussatimuttamaṃ.</p>
<p><a class='ref sc' id='sc46' href='#sc46'>SC 46</a><a class='ref ms' id='ms20Ap1_905' href='#ms20Ap1_905'>Ms 20Ap1_905</a><a class='ref msdiv' id='msdiv46' href='#msdiv46'>Msdiv 46</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsaṃ agacchahaṃ.</p>
<p><a class='ref sc' id='sc47' href='#sc47'>SC 47</a><a class='ref ms' id='ms20Ap1_906' href='#ms20Ap1_906'>Ms 20Ap1_906</a><a class='ref msdiv' id='msdiv47' href='#msdiv47'>Msdiv 47</a>Asītikkhattuṃ devindo,<br>
devarajjamakārayiṃ;<br>
Sahassakkhattuṃ rājā ca,<br>
cakkavattī ahosahaṃ.</p>
<p><a class='ref sc' id='sc48' href='#sc48'>SC 48</a><a class='ref ms' id='ms20Ap1_907' href='#ms20Ap1_907'>Ms 20Ap1_907</a><a class='ref msdiv' id='msdiv48' href='#msdiv48'>Msdiv 48</a>Padesarajjaṃ vipulaṃ,<br>
gaṇanāto asaṅkhiyaṃ;<br>
Anubhomi susampattiṃ,<br>
buddhānussatiyā phalaṃ.</p>
<p><a class='ref sc' id='sc49' href='#sc49'>SC 49</a><a class='ref ms' id='ms20Ap1_908' href='#ms20Ap1_908'>Ms 20Ap1_908</a><a class='ref msdiv' id='msdiv49' href='#msdiv49'>Msdiv 49</a>Bhavābhave saṃsaranto,<br>
mahābhogaṃ labhāmahaṃ;<br>
Bhoge me ūnatā natthi,<br>
buddhānussatiyā phalaṃ.</p>
<p><a class='ref sc' id='sc50' href='#sc50'>SC 50</a><a class='ref ms' id='ms20Ap1_909' href='#ms20Ap1_909'>Ms 20Ap1_909</a><a class='ref msdiv' id='msdiv50' href='#msdiv50'>Msdiv 50</a>Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
buddhānussatiyā phalaṃ.</p>
<p><a class='ref sc' id='sc51' href='#sc51'>SC 51</a><a class='ref ms' id='ms20Ap1_910' href='#ms20Ap1_910'>Ms 20Ap1_910</a><a class='ref msdiv' id='msdiv51' href='#msdiv51'>Msdiv 51</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc52' href='#sc52'>SC 52</a><a class='ref ms' id='ms20Ap1_911' href='#ms20Ap1_911'>Ms 20Ap1_911</a>Itthaṃ sudaṃ āyasmā subhūti thero imā gāthāyo abhāsitthāti.</p>
<p class='endsutta'><a class='ref sc' id='sc53' href='#sc53'>SC 53</a><a class='ref ms' id='ms20Ap1_912' href='#ms20Ap1_912'>Ms 20Ap1_912</a>Subhūtittherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
