<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap521' lang='pli'>
<header>
<ul>
<li class='division'>Therāpadāna</li>
<li>Phaladāyakavagga</li>
</ul>
<h1>9. Sabbaphaladāyakattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 2.452</a><a class='ref ms' id='ms20Ap1_6757' href='#ms20Ap1_6757'>Ms 20Ap1_6757</a><a class='ref msdiv' id='msdiv51' href='#msdiv51'>Msdiv 51</a>“Varuṇo nāma nāmena,<br>
brāhmaṇo mantapāragū;<br>
Chaḍḍetvā dasa puttāni,<br>
vanamajjhogahiṃ tadā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_6758' href='#ms20Ap1_6758'>Ms 20Ap1_6758</a><a class='ref msdiv' id='msdiv52' href='#msdiv52'>Msdiv 52</a>Assamaṃ sukataṃ katvā,<br>
suvibhattaṃ manoramaṃ;<br>
Paṇṇasālaṃ karitvāna,<br>
vasāmi vipine ahaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_6759' href='#ms20Ap1_6759'>Ms 20Ap1_6759</a><a class='ref msdiv' id='msdiv53' href='#msdiv53'>Msdiv 53</a>Padumuttaro lokavidū,<br>
āhutīnaṃ paṭiggaho;<br>
Mamuddharitukāmo so,<br>
āgacchi mama assamaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_6760' href='#ms20Ap1_6760'>Ms 20Ap1_6760</a><a class='ref msdiv' id='msdiv54' href='#msdiv54'>Msdiv 54</a>Yāvatā vanasaṇḍamhi,<br>
obhāso vipulo ahu;<br>
Buddhassa ānubhāvena,<br>
pajjalī vipinaṃ tadā.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_6761' href='#ms20Ap1_6761'>Ms 20Ap1_6761</a><a class='ref msdiv' id='msdiv55' href='#msdiv55'>Msdiv 55</a>Disvāna taṃ pāṭihīraṃ,<br>
buddhaseṭṭhassa tādino;<br>
Pattapuṭaṃ gahetvāna,<br>
phalena pūjayiṃ ahaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_6762' href='#ms20Ap1_6762'>Ms 20Ap1_6762</a><a class='ref msdiv' id='msdiv56' href='#msdiv56'>Msdiv 56</a>Upagantvāna sambuddhaṃ,<br>
sahakhārimadāsahaṃ;<br>
Anukampāya me buddho,<br>
idaṃ vacanamabravi.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_6763' href='#ms20Ap1_6763'>Ms 20Ap1_6763</a><a class='ref msdiv' id='msdiv57' href='#msdiv57'>Msdiv 57</a>‘Khāribhāraṃ gahetvāna,<br>
pacchato ehi me tuvaṃ;<br>
Paribhutte ca saṃghamhi,<br>
puññaṃ tava bhavissati’.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_6764' href='#ms20Ap1_6764'>Ms 20Ap1_6764</a><a class='ref msdiv' id='msdiv58' href='#msdiv58'>Msdiv 58</a>Puṭakantaṃ gahetvāna,<br>
bhikkhusaṃghassadāsahaṃ;<br>
Tattha cittaṃ pasādetvā,<br>
tusitaṃ upapajjahaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_6765' href='#ms20Ap1_6765'>Ms 20Ap1_6765</a><a class='ref msdiv' id='msdiv59' href='#msdiv59'>Msdiv 59</a>Tattha dibbehi naccehi,<br>
gītehi vāditehi ca;<br>
Puññakammena saṃyuttaṃ,<br>
anubhomi sadā sukhaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_6766' href='#ms20Ap1_6766'>Ms 20Ap1_6766</a><a class='ref msdiv' id='msdiv60' href='#msdiv60'>Msdiv 60</a>Yaṃ yaṃ yonupapajjāmi,<br>
devattaṃ atha mānusaṃ;<br>
Bhoge me ūnatā natthi,<br>
phaladānassidaṃ phalaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_6767' href='#ms20Ap1_6767'>Ms 20Ap1_6767</a><a class='ref msdiv' id='msdiv61' href='#msdiv61'>Msdiv 61</a>Yāvatā caturo dīpā,<br>
sasamuddā sapabbatā;<br>
Phalaṃ buddhassa datvāna,<br>
issaraṃ kārayāmahaṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_6768' href='#ms20Ap1_6768'>Ms 20Ap1_6768</a><a class='ref msdiv' id='msdiv62' href='#msdiv62'>Msdiv 62</a>Yāvatā me pakkhigaṇā,<br>
ākāse uppatanti ce;<br>
Tepi maṃ vasamanventi,<br>
phaladānassidaṃ phalaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_6769' href='#ms20Ap1_6769'>Ms 20Ap1_6769</a><a class='ref msdiv' id='msdiv63' href='#msdiv63'>Msdiv 63</a>Yāvatā vanasaṇḍamhi,<br>
yakkhā bhūtā ca rakkhasā;<br>
Kumbhaṇḍā garuḷā cāpi,<br>
pāricariyaṃ upenti me.</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 2.453</a><a class='ref ms' id='ms20Ap1_6770' href='#ms20Ap1_6770'>Ms 20Ap1_6770</a><a class='ref msdiv' id='msdiv64' href='#msdiv64'>Msdiv 64</a>Kummā soṇā madhukārā,<br>
ḍaṃsā ca makasā ubho;<br>
Tepi maṃ vasamanventi,<br>
phaladānassidaṃ phalaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_6771' href='#ms20Ap1_6771'>Ms 20Ap1_6771</a><a class='ref msdiv' id='msdiv65' href='#msdiv65'>Msdiv 65</a>Supaṇṇā nāma sakuṇā,<br>
pakkhijātā mahabbalā;<br>
Tepi maṃ saraṇaṃ yanti,<br>
phaladānassidaṃ phalaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_6772' href='#ms20Ap1_6772'>Ms 20Ap1_6772</a><a class='ref msdiv' id='msdiv66' href='#msdiv66'>Msdiv 66</a>Yepi dīghāyukā nāgā,<br>
iddhimanto mahāyasā;<br>
Tepi maṃ vasamanventi,<br>
phaladānassidaṃ phalaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_6773' href='#ms20Ap1_6773'>Ms 20Ap1_6773</a><a class='ref msdiv' id='msdiv67' href='#msdiv67'>Msdiv 67</a>Sīhā byagghā ca dīpī ca,<br>
acchakokataracchakā;<br>
Tepi maṃ vasamanventi,<br>
phaladānassidaṃ phalaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_6774' href='#ms20Ap1_6774'>Ms 20Ap1_6774</a><a class='ref msdiv' id='msdiv68' href='#msdiv68'>Msdiv 68</a>Osadhītiṇavāsī ca,<br>
ye ca ākāsavāsino;<br>
Sabbe maṃ saraṇaṃ yanti,<br>
phaladānassidaṃ phalaṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_6775' href='#ms20Ap1_6775'>Ms 20Ap1_6775</a><a class='ref msdiv' id='msdiv69' href='#msdiv69'>Msdiv 69</a>Sududdasaṃ sunipuṇaṃ,<br>
gambhīraṃ suppakāsitaṃ;<br>
<span class='var' id='note1604' title='phussayitvā (s2, s3) | passitvāna (pts1) | phusayitvā (mr)' href='#note1604' title='phussayitvā (s2, s3) | passitvāna (pts1) | phusayitvā (mr)'>Phassayitvā</span> viharāmi,<br>
phaladānassidaṃ phalaṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_6776' href='#ms20Ap1_6776'>Ms 20Ap1_6776</a><a class='ref msdiv' id='msdiv70' href='#msdiv70'>Msdiv 70</a>Vimokkhe aṭṭha phusitvā,<br>
viharāmi anāsavo;<br>
Ātāpī nipako cāhaṃ,<br>
phaladānassidaṃ phalaṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_6777' href='#ms20Ap1_6777'>Ms 20Ap1_6777</a><a class='ref msdiv' id='msdiv71' href='#msdiv71'>Msdiv 71</a>Ye phalaṭṭhā buddhaputtā,<br>
khīṇadosā mahāyasā;<br>
Ahamaññataro tesaṃ,<br>
phaladānassidaṃ phalaṃ.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_6778' href='#ms20Ap1_6778'>Ms 20Ap1_6778</a><a class='ref msdiv' id='msdiv72' href='#msdiv72'>Msdiv 72</a>Abhiññāpāramiṃ gantvā,<br>
sukkamūlena codito;<br>
Sabbāsave pariññāya,<br>
viharāmi anāsavo.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_6779' href='#ms20Ap1_6779'>Ms 20Ap1_6779</a><a class='ref msdiv' id='msdiv73' href='#msdiv73'>Msdiv 73</a>Tevijjā iddhipattā ca,<br>
buddhaputtā mahāyasā;<br>
Dibbasotasamāpannā,<br>
tesaṃ aññataro ahaṃ.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_6780' href='#ms20Ap1_6780'>Ms 20Ap1_6780</a><a class='ref msdiv' id='msdiv74' href='#msdiv74'>Msdiv 74</a>Satasahassito kappe,<br>
yaṃ phalaṃ adadiṃ tadā;<br>
Duggatiṃ nābhijānāmi,<br>
phaladānassidaṃ phalaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_6781' href='#ms20Ap1_6781'>Ms 20Ap1_6781</a><a class='ref msdiv' id='msdiv75' href='#msdiv75'>Msdiv 75</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_6782' href='#ms20Ap1_6782'>Ms 20Ap1_6782</a><a class='ref msdiv' id='msdiv76' href='#msdiv76'>Msdiv 76</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_6783' href='#ms20Ap1_6783'>Ms 20Ap1_6783</a><a class='ref msdiv' id='msdiv77' href='#msdiv77'>Msdiv 77</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_6784' href='#ms20Ap1_6784'>Ms 20Ap1_6784</a>Itthaṃ sudaṃ āyasmā sabbaphaladāyako thero imā gāthāyo abhāsitthāti.</p>
<p class='endsutta'><a class='ref sc' id='sc29' href='#sc29'>SC 29</a><a class='ref ms' id='ms20Ap1_6785' href='#ms20Ap1_6785'>Ms 20Ap1_6785</a>Sabbaphaladāyakattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
