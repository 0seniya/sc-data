<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap474' lang='pli'>
<header>
<ul>
<li class='division'>Therāpadāna</li>
<li>Naḷamālivagga</li>
</ul>
<h1>2. Maṇipūjakattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli2.413' href='#pts-vp-pli2.413'></a><a class='ref ms' id='ms20Ap1_6075' href='#ms20Ap1_6075'>Ms 20Ap1_6075</a><a class='ref msdiv' id='msdiv8' href='#msdiv8'>Msdiv 8</a>“Padumuttaro nāma jino,<br>
sabbadhammāna pāragū;<br>
Vivekakāmo sambuddho,<br>
gacchate anilañjase.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_6076' href='#ms20Ap1_6076'>Ms 20Ap1_6076</a><a class='ref msdiv' id='msdiv9' href='#msdiv9'>Msdiv 9</a>Avidūre himavantassa,<br>
mahājātassaro ahu;<br>
Tattha me bhavanaṃ āsi,<br>
puññakammena saṃyutaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_6077' href='#ms20Ap1_6077'>Ms 20Ap1_6077</a><a class='ref msdiv' id='msdiv10' href='#msdiv10'>Msdiv 10</a>Bhavanā abhinikkhamma,<br>
addasaṃ lokanāyakaṃ;<br>
Indīvaraṃva jalitaṃ,<br>
ādittaṃva hutāsanaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_6078' href='#ms20Ap1_6078'>Ms 20Ap1_6078</a><a class='ref msdiv' id='msdiv11' href='#msdiv11'>Msdiv 11</a>Vicinaṃ naddasaṃ pupphaṃ,<br>
pūjayissanti nāyakaṃ;<br>
Sakaṃ cittaṃ pasādetvā,<br>
avandiṃ satthuno ahaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_6079' href='#ms20Ap1_6079'>Ms 20Ap1_6079</a><a class='ref msdiv' id='msdiv12' href='#msdiv12'>Msdiv 12</a>Mama sīse maṇiṃ gayha,<br>
pūjayiṃ lokanāyakaṃ;<br>
Imāya maṇipūjāya,<br>
vipāko hotu bhaddako.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_6080' href='#ms20Ap1_6080'>Ms 20Ap1_6080</a><a class='ref msdiv' id='msdiv13' href='#msdiv13'>Msdiv 13</a>Padumuttaro lokavidū,<br>
āhutīnaṃ paṭiggaho;<br>
Antalikkhe ṭhito satthā,<br>
imaṃ gāthaṃ abhāsatha.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_6081' href='#ms20Ap1_6081'>Ms 20Ap1_6081</a><a class='ref msdiv' id='msdiv14' href='#msdiv14'>Msdiv 14</a>‘So te ijjhatu saṅkappo,<br>
labhassu vipulaṃ sukhaṃ;<br>
Imāya maṇipūjāya,<br>
anubhohi mahāyasaṃ’.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_6082' href='#ms20Ap1_6082'>Ms 20Ap1_6082</a><a class='ref msdiv' id='msdiv15' href='#msdiv15'>Msdiv 15</a>Idaṃ vatvāna bhagavā,<br>
jalajuttamanāmako;<br>
Agamāsi buddhaseṭṭho,<br>
yattha cittaṃ paṇīhitaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_6083' href='#ms20Ap1_6083'>Ms 20Ap1_6083</a><a class='ref msdiv' id='msdiv16' href='#msdiv16'>Msdiv 16</a>Saṭṭhikappāni devindo,<br>
devarajjamakārayiṃ;<br>
Anekasatakkhattuñca,<br>
cakkavattī ahosahaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_6084' href='#ms20Ap1_6084'>Ms 20Ap1_6084</a><a class='ref msdiv' id='msdiv17' href='#msdiv17'>Msdiv 17</a>Pubbakammaṃ sarantassa,<br>
devabhūtassa me sato;<br>
Maṇi nibbattate mayhaṃ,<br>
ālokakaraṇo mamaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_6085' href='#ms20Ap1_6085'>Ms 20Ap1_6085</a><a class='ref msdiv' id='msdiv18' href='#msdiv18'>Msdiv 18</a>Chaḷasītisahassāni,<br>
nāriyo me pariggahā;<br>
Vicittavatthābharaṇā,<br>
<span class='var' id='note1470' title='āmuttamaṇikuṇḍalā (bj, s2, s3, pts1)' href='#note1470' title='āmuttamaṇikuṇḍalā (bj, s2, s3, pts1)'>āmukkamaṇikuṇḍalā</span>.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_6086' href='#ms20Ap1_6086'>Ms 20Ap1_6086</a><a class='ref msdiv' id='msdiv19' href='#msdiv19'>Msdiv 19</a>Aḷārapamhā hasulā,<br>
<span class='var' id='note1472' title='sutthanā (bj) | susoññā (si, pts1)' href='#note1472' title='sutthanā (bj) | susoññā (si, pts1)'>susaññā</span> tanumajjhimā;<br>
Parivārenti maṃ niccaṃ,<br>
maṇipūjāyidaṃ phalaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_6087' href='#ms20Ap1_6087'>Ms 20Ap1_6087</a><a class='ref msdiv' id='msdiv20' href='#msdiv20'>Msdiv 20</a>Soṇṇamayā maṇimayā,<br>
lohitaṅgamayā tathā;<br>
Bhaṇḍā me sukatā honti,<br>
<span class='var' id='note1473' title='yadicchāya (bj, pts1)' href='#note1473' title='yadicchāya (bj, pts1)'>yadicchasi</span> piḷandhanā.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_6088' href='#ms20Ap1_6088'>Ms 20Ap1_6088</a><a class='ref msdiv' id='msdiv21' href='#msdiv21'>Msdiv 21</a>Kūṭāgārā gahārammā,<br>
sayanañca mahārahaṃ;<br>
Mama saṅkappamaññāya,<br>
nibbattanti yadicchakaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_6089' href='#ms20Ap1_6089'>Ms 20Ap1_6089</a><a class='ref msdiv' id='msdiv22' href='#msdiv22'>Msdiv 22</a>Lābhā tesaṃ suladdhañca,<br>
ye labhanti upassutiṃ;<br>
Puññakkhettaṃ manussānaṃ,<br>
osadhaṃ sabbapāṇinaṃ.</p>
<p><a class='ref sc' id='sc16' href='#sc16'>SC 16</a><a class='ref pts-vp-pli' id='pts-vp-pli2.414' href='#pts-vp-pli2.414'></a><a class='ref ms' id='ms20Ap1_6090' href='#ms20Ap1_6090'>Ms 20Ap1_6090</a><a class='ref msdiv' id='msdiv23' href='#msdiv23'>Msdiv 23</a>Mayhampi sukataṃ kammaṃ,<br>
yohaṃ adakkhi nāyakaṃ;<br>
Vinipātā pamuttomhi,<br>
pattomhi acalaṃ padaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_6091' href='#ms20Ap1_6091'>Ms 20Ap1_6091</a><a class='ref msdiv' id='msdiv24' href='#msdiv24'>Msdiv 24</a>Yaṃ yaṃ yonupapajjāmi,<br>
devattaṃ atha mānusaṃ;<br>
<span class='var' id='note1474' title='samantā sattaratanā (bj, pts1, mr)' href='#note1474' title='samantā sattaratanā (bj, pts1, mr)'>Divasañceva rattiñca</span>,<br>
āloko hoti me sadā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_6092' href='#ms20Ap1_6092'>Ms 20Ap1_6092</a><a class='ref msdiv' id='msdiv25' href='#msdiv25'>Msdiv 25</a>Tāyeva maṇipūjāya,<br>
anubhotvāna sampadā;<br>
Ñāṇāloko mayā diṭṭho,<br>
pattomhi acalaṃ padaṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_6093' href='#ms20Ap1_6093'>Ms 20Ap1_6093</a><a class='ref msdiv' id='msdiv26' href='#msdiv26'>Msdiv 26</a>Satasahassito kappe,<br>
yaṃ maṇiṃ abhipūjayiṃ;<br>
Duggatiṃ nābhijānāmi,<br>
maṇipūjāyidaṃ phalaṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_6094' href='#ms20Ap1_6094'>Ms 20Ap1_6094</a><a class='ref msdiv' id='msdiv27' href='#msdiv27'>Msdiv 27</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_6095' href='#ms20Ap1_6095'>Ms 20Ap1_6095</a><a class='ref msdiv' id='msdiv28' href='#msdiv28'>Msdiv 28</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_6096' href='#ms20Ap1_6096'>Ms 20Ap1_6096</a><a class='ref msdiv' id='msdiv29' href='#msdiv29'>Msdiv 29</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_6097' href='#ms20Ap1_6097'>Ms 20Ap1_6097</a>Itthaṃ sudaṃ āyasmā maṇipūjako thero imā gāthāyo abhāsitthāti.</p>
<p class='endsutta'><a class='ref sc' id='sc24' href='#sc24'>SC 24</a><a class='ref ms' id='ms20Ap1_6098' href='#ms20Ap1_6098'>Ms 20Ap1_6098</a>Maṇipūjakattherassāpadānaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
