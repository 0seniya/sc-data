<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap413' lang='pli'>
<header>
<ul>
<li class='division'>Therāpadāna</li>
<li>Bhaddālivagga</li>
</ul>
<h1>1. Bhaddālittheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_5249' href='#ms20Ap1_5249'>Ms 20Ap1_5249</a><a class='ref msdiv' id='msdiv1' href='#msdiv1'>Msdiv 1</a>“Sumedho nāma sambuddho,<br>
aggo kāruṇiko muni;<br>
Vivekakāmo lokaggo,<br>
himavantamupāgami.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_5250' href='#ms20Ap1_5250'>Ms 20Ap1_5250</a><a class='ref msdiv' id='msdiv2' href='#msdiv2'>Msdiv 2</a>Ajjhogāhetvā himavaṃ,<br>
sumedho lokanāyako;<br>
Pallaṅkaṃ ābhujitvāna,<br>
nisīdi purisuttamo.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_5251' href='#ms20Ap1_5251'>Ms 20Ap1_5251</a><a class='ref msdiv' id='msdiv3' href='#msdiv3'>Msdiv 3</a>Samādhiṃ so samāpanno,<br>
sumedho lokanāyako;<br>
Sattarattindivaṃ buddho,<br>
nisīdi purisuttamo.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_5252' href='#ms20Ap1_5252'>Ms 20Ap1_5252</a><a class='ref msdiv' id='msdiv4' href='#msdiv4'>Msdiv 4</a><span class='var' id='note1310' title='khārikājaṃ (bj, s2, s3, pts1)' href='#note1310' title='khārikājaṃ (bj, s2, s3, pts1)'>Khāribhāraṃ</span> gahetvāna,<br>
vanamajjhogahiṃ ahaṃ;<br>
Tatthaddasāsiṃ sambuddhaṃ,<br>
oghatiṇṇamanāsavaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_5253' href='#ms20Ap1_5253'>Ms 20Ap1_5253</a><a class='ref msdiv' id='msdiv5' href='#msdiv5'>Msdiv 5</a>Sammajjaniṃ gahetvāna,<br>
sammajjitvāna assamaṃ;<br>
Catudaṇḍe ṭhapetvāna,<br>
akāsiṃ maṇḍapaṃ tadā.</p>
<p><a class='ref sc' id='sc6' href='#sc6'>SC 6</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 2.366</a><a class='ref ms' id='ms20Ap1_5254' href='#ms20Ap1_5254'>Ms 20Ap1_5254</a><a class='ref msdiv' id='msdiv6' href='#msdiv6'>Msdiv 6</a>Sālapupphaṃ āharitvā,<br>
maṇḍapaṃ chādayiṃ ahaṃ;<br>
Pasannacitto sumano,<br>
abhivandiṃ tathāgataṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_5255' href='#ms20Ap1_5255'>Ms 20Ap1_5255</a><a class='ref msdiv' id='msdiv7' href='#msdiv7'>Msdiv 7</a>Yaṃ vadanti sumedhoti,<br>
bhūripaññaṃ sumedhasaṃ;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_5256' href='#ms20Ap1_5256'>Ms 20Ap1_5256</a><a class='ref msdiv' id='msdiv8' href='#msdiv8'>Msdiv 8</a>Buddhassa giramaññāya,<br>
sabbe devā samāgamuṃ;<br>
Asaṃsayaṃ buddhaseṭṭho,<br>
dhammaṃ deseti cakkhumā.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_5257' href='#ms20Ap1_5257'>Ms 20Ap1_5257</a><a class='ref msdiv' id='msdiv9' href='#msdiv9'>Msdiv 9</a>Sumedho nāma sambuddho,<br>
āhutīnaṃ paṭiggaho;<br>
Devasaṅghe nisīditvā,<br>
imā gāthā abhāsatha.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_5258' href='#ms20Ap1_5258'>Ms 20Ap1_5258</a><a class='ref msdiv' id='msdiv10' href='#msdiv10'>Msdiv 10</a>‘Yo me sattāhaṃ maṇḍapaṃ,<br>
dhārayī sālachāditaṃ;<br>
Tamahaṃ kittayissāmi,<br>
suṇātha mama bhāsato.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_5259' href='#ms20Ap1_5259'>Ms 20Ap1_5259</a><a class='ref msdiv' id='msdiv11' href='#msdiv11'>Msdiv 11</a>Devabhūto manusso vā,<br>
hemavaṇṇo bhavissati;<br>
Pahūtabhogo hutvāna,<br>
kāmabhogī bhavissati.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_5260' href='#ms20Ap1_5260'>Ms 20Ap1_5260</a><a class='ref msdiv' id='msdiv12' href='#msdiv12'>Msdiv 12</a>Saṭṭhi nāgasahassāni,<br>
sabbālaṅkārabhūsitā;<br>
Suvaṇṇakacchā mātaṅgā,<br>
hemakappanavāsasā.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_5261' href='#ms20Ap1_5261'>Ms 20Ap1_5261</a><a class='ref msdiv' id='msdiv13' href='#msdiv13'>Msdiv 13</a>Ārūḷhā gāmaṇīyehi,<br>
tomaraṅkusapāṇibhi;<br>
<span class='var' id='note1311' title='sāyapāto (pts1)' href='#note1311' title='sāyapāto (pts1)'>Sāyaṃ pāto</span> upaṭṭhānaṃ,<br>
āgamissantimaṃ naraṃ;<br>
Tehi nāgehi parivuto,<br>
ramissati ayaṃ naro.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_5262' href='#ms20Ap1_5262'>Ms 20Ap1_5262</a><a class='ref msdiv' id='msdiv14' href='#msdiv14'>Msdiv 14</a>Saṭṭhi assasahassāni,<br>
sabbālaṅkārabhūsitā;<br>
Ājānīyāva jātiyā,<br>
sindhavā sīghavāhino.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_5263' href='#ms20Ap1_5263'>Ms 20Ap1_5263</a><a class='ref msdiv' id='msdiv15' href='#msdiv15'>Msdiv 15</a>Ārūḷhā gāmaṇīyehi,<br>
illiyācāpadhāribhi;<br>
Parivāressantimaṃ niccaṃ,<br>
buddhapūjāyidaṃ phalaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_5264' href='#ms20Ap1_5264'>Ms 20Ap1_5264</a><a class='ref msdiv' id='msdiv16' href='#msdiv16'>Msdiv 16</a>Saṭṭhi rathasahassāni,<br>
sabbālaṅkārabhūsitā;<br>
Dīpā athopi veyagghā,<br>
sannaddhā ussitaddhajā.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_5265' href='#ms20Ap1_5265'>Ms 20Ap1_5265</a><a class='ref msdiv' id='msdiv17' href='#msdiv17'>Msdiv 17</a>Ārūḷhā gāmaṇīyehi,<br>
cāpahatthehi vammibhi;<br>
Parivāressantimaṃ niccaṃ,<br>
buddhapūjāyidaṃ phalaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_5266' href='#ms20Ap1_5266'>Ms 20Ap1_5266</a><a class='ref msdiv' id='msdiv18' href='#msdiv18'>Msdiv 18</a>Saṭṭhi gāmasahassāni,<br>
paripuṇṇāni sabbaso;<br>
Pahūtadhanadhaññāni,<br>
susamiddhāni sabbaso;<br>
Sadā pātubhavissanti,<br>
buddhapūjāyidaṃ phalaṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_5267' href='#ms20Ap1_5267'>Ms 20Ap1_5267</a><a class='ref msdiv' id='msdiv19' href='#msdiv19'>Msdiv 19</a>Hatthī assā rathā pattī,<br>
senā ca caturaṅginī;<br>
Parivāressantimaṃ niccaṃ,<br>
buddhapūjāyidaṃ phalaṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_5268' href='#ms20Ap1_5268'>Ms 20Ap1_5268</a><a class='ref msdiv' id='msdiv20' href='#msdiv20'>Msdiv 20</a>Aṭṭhārase kappasate,<br>
devaloke ramissati;<br>
Sahassakkhattuṃ rājā ca,<br>
cakkavattī bhavissati.</p>
<p><a class='ref sc' id='sc21' href='#sc21'>SC 21</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 2.367</a><a class='ref ms' id='ms20Ap1_5269' href='#ms20Ap1_5269'>Ms 20Ap1_5269</a><a class='ref msdiv' id='msdiv21' href='#msdiv21'>Msdiv 21</a>Satānaṃ tīṇikkhattuñca,<br>
devarajjaṃ karissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_5270' href='#ms20Ap1_5270'>Ms 20Ap1_5270</a><a class='ref msdiv' id='msdiv22' href='#msdiv22'>Msdiv 22</a>Tiṃsakappasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_5271' href='#ms20Ap1_5271'>Ms 20Ap1_5271</a><a class='ref msdiv' id='msdiv23' href='#msdiv23'>Msdiv 23</a>Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
viharissatināsavo’.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_5272' href='#ms20Ap1_5272'>Ms 20Ap1_5272</a><a class='ref msdiv' id='msdiv24' href='#msdiv24'>Msdiv 24</a>Tiṃsakappasahassamhi,<br>
addasaṃ lokanāyakaṃ;<br>
Etthantaramupādāya,<br>
gavesiṃ amataṃ padaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_5273' href='#ms20Ap1_5273'>Ms 20Ap1_5273</a><a class='ref msdiv' id='msdiv25' href='#msdiv25'>Msdiv 25</a>Lābhā mayhaṃ suladdhaṃ me,<br>
yamahaññāsi sāsanaṃ;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_5274' href='#ms20Ap1_5274'>Ms 20Ap1_5274</a><a class='ref msdiv' id='msdiv26' href='#msdiv26'>Msdiv 26</a>Namo te purisājañña,<br>
namo te purisuttama;<br>
Tava ñāṇaṃ pakittetvā,<br>
pattomhi acalaṃ padaṃ.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_5275' href='#ms20Ap1_5275'>Ms 20Ap1_5275</a><a class='ref msdiv' id='msdiv27' href='#msdiv27'>Msdiv 27</a>Yaṃ yaṃ yonupapajjāmi,<br>
devattaṃ atha mānusaṃ;<br>
Sabbattha sukhito homi,<br>
phalaṃ me ñāṇakittane.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_5276' href='#ms20Ap1_5276'>Ms 20Ap1_5276</a><a class='ref msdiv' id='msdiv28' href='#msdiv28'>Msdiv 28</a>Idaṃ pacchimakaṃ mayhaṃ,<br>
carimo vattate bhavo;<br>
Nāgova bandhanaṃ chetvā,<br>
viharāmi anāsavo.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap1_5277' href='#ms20Ap1_5277'>Ms 20Ap1_5277</a><a class='ref msdiv' id='msdiv29' href='#msdiv29'>Msdiv 29</a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap1_5278' href='#ms20Ap1_5278'>Ms 20Ap1_5278</a><a class='ref msdiv' id='msdiv30' href='#msdiv30'>Msdiv 30</a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap1_5279' href='#ms20Ap1_5279'>Ms 20Ap1_5279</a><a class='ref msdiv' id='msdiv31' href='#msdiv31'>Msdiv 31</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap1_5280' href='#ms20Ap1_5280'>Ms 20Ap1_5280</a>Itthaṃ sudaṃ āyasmā bhaddālitthero imā gāthāyo abhāsitthāti.</p>
<p class='endsutta'><a class='ref sc' id='sc33' href='#sc33'>SC 33</a><a class='ref ms' id='ms20Ap1_5281' href='#ms20Ap1_5281'>Ms 20Ap1_5281</a>Bhaddālittherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
