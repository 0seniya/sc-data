<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap409' lang='pli'>
<header>
<ul>
<li class='division'>Therāpadāna</li>
<li>Metteyyavagga</li>
</ul>
<h1>7. Hemakattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_5041' href='#ms20Ap1_5041'>Ms 20Ap1_5041</a><a class='ref msdiv' id='msdiv183' href='#msdiv183'>Msdiv 183</a>“Pabbhārakūṭaṃ nissāya,<br>
anomo nāma tāpaso;<br>
Assamaṃ sukataṃ katvā,<br>
paṇṇasāle vasī tadā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_5042' href='#ms20Ap1_5042'>Ms 20Ap1_5042</a><a class='ref msdiv' id='msdiv184' href='#msdiv184'>Msdiv 184</a>Siddhaṃ tassa tapo kammaṃ,<br>
siddhipatto sake bale;<br>
Sakasāmaññavikkanto,<br>
ātāpī nipako muni.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_5043' href='#ms20Ap1_5043'>Ms 20Ap1_5043</a><a class='ref msdiv' id='msdiv185' href='#msdiv185'>Msdiv 185</a>Visārado sasamaye,<br>
paravāde ca kovido;<br>
Paṭṭho bhūmantalikkhamhi,<br>
uppātamhi ca kovido.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_5044' href='#ms20Ap1_5044'>Ms 20Ap1_5044</a><a class='ref msdiv' id='msdiv186' href='#msdiv186'>Msdiv 186</a>Vītasoko nirārambho,<br>
appāhāro alolupo;<br>
Lābhālābhena santuṭṭho,<br>
jhāyī jhānarato muni.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_5045' href='#ms20Ap1_5045'>Ms 20Ap1_5045</a><a class='ref msdiv' id='msdiv187' href='#msdiv187'>Msdiv 187</a>Piyadassī nāma sambuddho,<br>
aggo kāruṇiko muni;<br>
Satte tāretukāmo so,<br>
karuṇāya pharī tadā.</p>
<p><a class='ref sc' id='sc6' href='#sc6'>SC 6</a><a class='ref pts-vp-pli' id='pts-vp-pli2.352' href='#pts-vp-pli2.352'>PTS vp Pali 2.352</a><a class='ref ms' id='ms20Ap1_5046' href='#ms20Ap1_5046'>Ms 20Ap1_5046</a><a class='ref msdiv' id='msdiv188' href='#msdiv188'>Msdiv 188</a>Bodhaneyyaṃ janaṃ disvā,<br>
piyadassī mahāmuni;<br>
Cakkavāḷasahassampi,<br>
gantvā ovadate muni.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_5047' href='#ms20Ap1_5047'>Ms 20Ap1_5047</a><a class='ref msdiv' id='msdiv189' href='#msdiv189'>Msdiv 189</a>Mamuddharitukāmo so,<br>
mamassamamupāgami;<br>
Na diṭṭho me jino pubbe,<br>
na sutopi ca kassaci.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_5048' href='#ms20Ap1_5048'>Ms 20Ap1_5048</a><a class='ref msdiv' id='msdiv190' href='#msdiv190'>Msdiv 190</a>Uppātā supinā mayhaṃ,<br>
lakkhaṇā suppakāsitā;<br>
Paṭṭho bhūmantalikkhamhi,<br>
nakkhattapadakovido.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_5049' href='#ms20Ap1_5049'>Ms 20Ap1_5049</a><a class='ref msdiv' id='msdiv191' href='#msdiv191'>Msdiv 191</a>Sohaṃ buddhassa sutvāna,<br>
tattha cittaṃ pasādayiṃ;<br>
<span class='var' id='note1260' title='bhuñjanto (bj, pts1, mr)' href='#note1260' title='bhuñjanto (bj, pts1, mr)'>Tiṭṭhanto</span> vā nisinno vā,<br>
sarāmi niccakālikaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_5050' href='#ms20Ap1_5050'>Ms 20Ap1_5050</a><a class='ref msdiv' id='msdiv192' href='#msdiv192'>Msdiv 192</a>Mayi evaṃ sarantamhi,<br>
bhagavāpi anussari;<br>
Buddhaṃ anussarantassa,<br>
pīti me hoti tāvade.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_5051' href='#ms20Ap1_5051'>Ms 20Ap1_5051</a><a class='ref msdiv' id='msdiv193' href='#msdiv193'>Msdiv 193</a>Kālañca punarāgamma,<br>
upesi maṃ mahāmuni;<br>
Sampattepi na jānāmi,<br>
ayaṃ buddho mahāmuni.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_5052' href='#ms20Ap1_5052'>Ms 20Ap1_5052</a><a class='ref msdiv' id='msdiv194' href='#msdiv194'>Msdiv 194</a>Anukampako kāruṇiko,<br>
piyadassī mahāmuni;<br>
Sañjānāpesi attānaṃ,<br>
‘ahaṃ buddho sadevake’.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_5053' href='#ms20Ap1_5053'>Ms 20Ap1_5053</a><a class='ref msdiv' id='msdiv195' href='#msdiv195'>Msdiv 195</a>Sañjānitvāna sambuddhaṃ,<br>
piyadassiṃ mahāmuniṃ;<br>
Sakaṃ cittaṃ pasādetvā,<br>
idaṃ vacanamabraviṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_5054' href='#ms20Ap1_5054'>Ms 20Ap1_5054</a><a class='ref msdiv' id='msdiv196' href='#msdiv196'>Msdiv 196</a>‘<span class='var' id='note1261' title='sabbe (s2, s3)' href='#note1261' title='sabbe (s2, s3)'>Aññe</span> pīṭhe ca pallaṅke,<br>
āsandīsu nisīdare;<br>
Tuvampi sabbadassāvī,<br>
nisīda ratanāsane’.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_5055' href='#ms20Ap1_5055'>Ms 20Ap1_5055</a><a class='ref msdiv' id='msdiv197' href='#msdiv197'>Msdiv 197</a>Sabbaratanamayaṃ pīṭhaṃ,<br>
nimminitvāna tāvade;<br>
Piyadassissa munino,<br>
adāsiṃ iddhinimmitaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_5056' href='#ms20Ap1_5056'>Ms 20Ap1_5056</a><a class='ref msdiv' id='msdiv198' href='#msdiv198'>Msdiv 198</a>Ratane ca nisinnassa,<br>
pīṭhake iddhinimmite;<br>
Kumbhamattaṃ jambuphalaṃ,<br>
adāsiṃ tāvade ahaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_5057' href='#ms20Ap1_5057'>Ms 20Ap1_5057</a><a class='ref msdiv' id='msdiv199' href='#msdiv199'>Msdiv 199</a>Mama hāsaṃ janetvāna,<br>
paribhuñji mahāmuni;<br>
Tadā cittaṃ pasādetvā,<br>
satthāraṃ abhivādayiṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_5058' href='#ms20Ap1_5058'>Ms 20Ap1_5058</a><a class='ref msdiv' id='msdiv200' href='#msdiv200'>Msdiv 200</a>Piyadassī tu bhagavā,<br>
lokajeṭṭho narāsabho;<br>
Ratanāsanamāsīno,<br>
imā gāthā abhāsatha.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_5059' href='#ms20Ap1_5059'>Ms 20Ap1_5059</a><a class='ref msdiv' id='msdiv201' href='#msdiv201'>Msdiv 201</a>‘Yo me ratanamayaṃ pīṭhaṃ,<br>
amatañca phalaṃ adā;<br>
Tamahaṃ kittayissāmi,<br>
suṇātha mama bhāsato.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_5060' href='#ms20Ap1_5060'>Ms 20Ap1_5060</a><a class='ref msdiv' id='msdiv202' href='#msdiv202'>Msdiv 202</a>Sattasattati kappāni,<br>
devaloke ramissati;<br>
Pañcasattatikkhattuñca,<br>
cakkavattī bhavissati.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_5061' href='#ms20Ap1_5061'>Ms 20Ap1_5061</a><a class='ref msdiv' id='msdiv203' href='#msdiv203'>Msdiv 203</a>Dvattiṃsakkhattuṃ devindo,<br>
devarajjaṃ karissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='ref sc' id='sc22' href='#sc22'>SC 22</a><a class='ref pts-vp-pli' id='pts-vp-pli2.353' href='#pts-vp-pli2.353'>PTS vp Pali 2.353</a><a class='ref ms' id='ms20Ap1_5062' href='#ms20Ap1_5062'>Ms 20Ap1_5062</a><a class='ref msdiv' id='msdiv204' href='#msdiv204'>Msdiv 204</a>Soṇṇamayaṃ rūpimayaṃ,<br>
pallaṅkaṃ sukataṃ bahuṃ;<br>
Lohitaṅgamayañceva,<br>
lacchati ratanāmayaṃ.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_5063' href='#ms20Ap1_5063'>Ms 20Ap1_5063</a><a class='ref msdiv' id='msdiv205' href='#msdiv205'>Msdiv 205</a>Caṅkamantampi manujaṃ,<br>
puññakammasamaṅginaṃ;<br>
Pallaṅkāni anekāni,<br>
parivāressare tadā.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_5064' href='#ms20Ap1_5064'>Ms 20Ap1_5064</a><a class='ref msdiv' id='msdiv206' href='#msdiv206'>Msdiv 206</a>Kūṭāgārā ca pāsādā,<br>
sayanañca mahārahaṃ;<br>
Imassa cittamaññāya,<br>
nibbattissanti tāvade.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_5065' href='#ms20Ap1_5065'>Ms 20Ap1_5065</a><a class='ref msdiv' id='msdiv207' href='#msdiv207'>Msdiv 207</a>Saṭṭhi nāgasahassāni,<br>
sabbālaṅkārabhūsitā;<br>
Suvaṇṇakacchā mātaṅgā,<br>
<span class='var' id='note1262' title='hemakappanivāsanā (si) | hemakappanivāsasā (s2, s3, mr)' href='#note1262' title='hemakappanivāsanā (si) | hemakappanivāsasā (s2, s3, mr)'>hemakappanavāsasā</span>.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_5066' href='#ms20Ap1_5066'>Ms 20Ap1_5066</a><a class='ref msdiv' id='msdiv208' href='#msdiv208'>Msdiv 208</a>Ārūḷhā gāmaṇīyehi,<br>
tomaraṅkusapāṇibhi;<br>
Imaṃ paricarissanti,<br>
ratnapīṭhassidaṃ phalaṃ.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_5067' href='#ms20Ap1_5067'>Ms 20Ap1_5067</a><a class='ref msdiv' id='msdiv209' href='#msdiv209'>Msdiv 209</a>Saṭṭhi assasahassāni,<br>
sabbālaṅkārabhūsitā;<br>
Ājānīyāva jātiyā,<br>
sindhavā sīghavāhino.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_5068' href='#ms20Ap1_5068'>Ms 20Ap1_5068</a><a class='ref msdiv' id='msdiv210' href='#msdiv210'>Msdiv 210</a>Ārūḷhā gāmaṇīyehi,<br>
illiyācāpadhāribhi;<br>
Tepimaṃ paricarissanti,<br>
ratnapīṭhassidaṃ phalaṃ.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap1_5069' href='#ms20Ap1_5069'>Ms 20Ap1_5069</a><a class='ref msdiv' id='msdiv211' href='#msdiv211'>Msdiv 211</a>Saṭṭhi rathasahassāni,<br>
sabbālaṅkārabhūsitā;<br>
Dīpā athopi veyagghā,<br>
sannaddhā ussitaddhajā.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap1_5070' href='#ms20Ap1_5070'>Ms 20Ap1_5070</a><a class='ref msdiv' id='msdiv212' href='#msdiv212'>Msdiv 212</a>Ārūḷhā gāmaṇīyehi,<br>
cāpahatthehi vammibhi;<br>
Parivāressantimaṃ niccaṃ,<br>
ratnapīṭhassidaṃ phalaṃ.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap1_5071' href='#ms20Ap1_5071'>Ms 20Ap1_5071</a><a class='ref msdiv' id='msdiv213' href='#msdiv213'>Msdiv 213</a>Saṭṭhi dhenusahassāni,<br>
dohaññā puṅgavūsabhe;<br>
Vacchake janayissanti,<br>
ratnapīṭhassidaṃ phalaṃ.</p>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap1_5072' href='#ms20Ap1_5072'>Ms 20Ap1_5072</a><a class='ref msdiv' id='msdiv214' href='#msdiv214'>Msdiv 214</a>Soḷasitthisahassāni,<br>
sabbālaṅkārabhūsitā;<br>
Vicittavatthābharaṇā,<br>
āmukkamaṇikuṇḍalā.</p>
<p><a class='ref sc' id='sc33' href='#sc33'>SC 33</a><a class='ref ms' id='ms20Ap1_5073' href='#ms20Ap1_5073'>Ms 20Ap1_5073</a><a class='ref msdiv' id='msdiv215' href='#msdiv215'>Msdiv 215</a>Aḷārapamhā hasulā,<br>
susaññā tanumajjhimā;<br>
Parivāressantimaṃ niccaṃ,<br>
ratnapīṭhassidaṃ phalaṃ.</p>
<p><a class='ref sc' id='sc34' href='#sc34'>SC 34</a><a class='ref ms' id='ms20Ap1_5074' href='#ms20Ap1_5074'>Ms 20Ap1_5074</a><a class='ref msdiv' id='msdiv216' href='#msdiv216'>Msdiv 216</a>Aṭṭhārase kappasate,<br>
gotamo nāma cakkhumā;<br>
Tamandhakāraṃ vidhamitvā,<br>
buddho loke bhavissati.</p>
<p><a class='ref sc' id='sc35' href='#sc35'>SC 35</a><a class='ref ms' id='ms20Ap1_5075' href='#ms20Ap1_5075'>Ms 20Ap1_5075</a><a class='ref msdiv' id='msdiv217' href='#msdiv217'>Msdiv 217</a>Tassa dassanamāgamma,<br>
pabbajissatikiñcano;<br>
Tosayitvāna satthāraṃ,<br>
sāsanebhiramissati.</p>
<p><a class='ref sc' id='sc36' href='#sc36'>SC 36</a><a class='ref pts-vp-pli' id='pts-vp-pli2.354' href='#pts-vp-pli2.354'>PTS vp Pali 2.354</a><a class='ref ms' id='ms20Ap1_5076' href='#ms20Ap1_5076'>Ms 20Ap1_5076</a><a class='ref msdiv' id='msdiv218' href='#msdiv218'>Msdiv 218</a>Tassa dhammaṃ suṇitvāna,<br>
kilese ghātayissati;<br>
Sabbāsave pariññāya,<br>
nibbāyissatināsavo’.</p>
<p><a class='ref sc' id='sc37' href='#sc37'>SC 37</a><a class='ref ms' id='ms20Ap1_5077' href='#ms20Ap1_5077'>Ms 20Ap1_5077</a><a class='ref msdiv' id='msdiv219' href='#msdiv219'>Msdiv 219</a>Vīriyaṃ me dhuradhorayhaṃ,<br>
yogakkhemādhivāhanaṃ;<br>
Uttamatthaṃ patthayanto,<br>
sāsane viharāmahaṃ.</p>
<p><a class='ref sc' id='sc38' href='#sc38'>SC 38</a><a class='ref ms' id='ms20Ap1_5078' href='#ms20Ap1_5078'>Ms 20Ap1_5078</a><a class='ref msdiv' id='msdiv220' href='#msdiv220'>Msdiv 220</a>Idaṃ pacchimakaṃ mayhaṃ,<br>
carimo vattate bhavo;<br>
Sabbāsavā parikkhīṇā,<br>
natthi dāni punabbhavo.</p>
<p><a class='ref sc' id='sc39' href='#sc39'>SC 39</a><a class='ref ms' id='ms20Ap1_5079' href='#ms20Ap1_5079'>Ms 20Ap1_5079</a><a class='ref msdiv' id='msdiv221' href='#msdiv221'>Msdiv 221</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc40' href='#sc40'>SC 40</a><a class='ref ms' id='ms20Ap1_5080' href='#ms20Ap1_5080'>Ms 20Ap1_5080</a><a class='ref msdiv' id='msdiv222' href='#msdiv222'>Msdiv 222</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc41' href='#sc41'>SC 41</a><a class='ref ms' id='ms20Ap1_5081' href='#ms20Ap1_5081'>Ms 20Ap1_5081</a><a class='ref msdiv' id='msdiv223' href='#msdiv223'>Msdiv 223</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc42' href='#sc42'>SC 42</a><a class='ref ms' id='ms20Ap1_5082' href='#ms20Ap1_5082'>Ms 20Ap1_5082</a>Itthaṃ sudaṃ āyasmā hemako thero imā gāthāyo abhāsitthāti.</p>
<p class='endsutta'><a class='ref sc' id='sc43' href='#sc43'>SC 43</a><a class='ref ms' id='ms20Ap1_5083' href='#ms20Ap1_5083'>Ms 20Ap1_5083</a>Hemakattherassāpadānaṃ sattamaṃ.<br>
Sattarasamaṃ bhāṇavāraṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
