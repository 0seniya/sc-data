<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap14' lang='pli'>
<header>
<ul>
<li class='division'>Therāpadāna</li>
<li>Sīhāsaniyavagga</li>
</ul>
<h1>2. Ekatthambhikattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli1.56' href='#pts-vp-pli1.56'>PTS vp Pali 1.56</a><a class='ref ms' id='ms20Ap1_710' href='#ms20Ap1_710'>Ms 20Ap1_710</a><a class='ref msdiv' id='msdiv13' href='#msdiv13'>Msdiv 13</a>“Siddhatthassa bhagavato,<br>
mahāpūgagaṇo ahu;<br>
Saraṇaṃ gatā ca te buddhaṃ,<br>
saddahanti tathāgataṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_711' href='#ms20Ap1_711'>Ms 20Ap1_711</a><a class='ref msdiv' id='msdiv14' href='#msdiv14'>Msdiv 14</a>Sabbe saṅgamma mantetvā,<br>
māḷaṃ kubbanti satthuno;<br>
Ekatthambhaṃ alabhantā,<br>
vicinanti brahāvane.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_712' href='#ms20Ap1_712'>Ms 20Ap1_712</a><a class='ref msdiv' id='msdiv15' href='#msdiv15'>Msdiv 15</a>Tehaṃ araññe disvāna,<br>
upagamma gaṇaṃ tadā;<br>
Añjaliṃ paggahetvāna,<br>
paripucchiṃ gaṇaṃ ahaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_713' href='#ms20Ap1_713'>Ms 20Ap1_713</a><a class='ref msdiv' id='msdiv16' href='#msdiv16'>Msdiv 16</a>Te me puṭṭhā viyākaṃsu,<br>
sīlavanto upāsakā;<br>
Māḷaṃ mayaṃ kattukāmā,<br>
ekatthambho na labbhati.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_714' href='#ms20Ap1_714'>Ms 20Ap1_714</a><a class='ref msdiv' id='msdiv17' href='#msdiv17'>Msdiv 17</a>Ekatthambhaṃ mamaṃ detha,<br>
ahaṃ dassāmi satthuno;<br>
Āharissāmahaṃ thambhaṃ,<br>
appossukkā <span class='var' id='note192' title='bhavantu vo (bj) | bhavātha vo (?)' href='#note192' title='bhavantu vo (bj) | bhavātha vo (?)'>bhavantu te</span>.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_715' href='#ms20Ap1_715'>Ms 20Ap1_715</a><a class='ref msdiv' id='msdiv18' href='#msdiv18'>Msdiv 18</a>Te me thambhaṃ pavecchiṃsu,<br>
pasannā tuṭṭhamānasā;<br>
Tato paṭinivattitvā,<br>
agamaṃsu sakaṃ gharaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_716' href='#ms20Ap1_716'>Ms 20Ap1_716</a><a class='ref msdiv' id='msdiv19' href='#msdiv19'>Msdiv 19</a>Aciraṃ gate pūgagaṇe,<br>
thambhaṃ ahāsahaṃ tadā;<br>
Haṭṭho haṭṭhena cittena,<br>
paṭhamaṃ ussapesahaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_717' href='#ms20Ap1_717'>Ms 20Ap1_717</a><a class='ref msdiv' id='msdiv20' href='#msdiv20'>Msdiv 20</a>Tena cittappasādena,<br>
Vimānaṃ upapajjahaṃ;<br>
Ubbiddhaṃ bhavanaṃ mayhaṃ,<br>
<span class='var' id='note193' title='satabhūmaṃ (bj, mr) | satabhūmi (pts1)' href='#note193' title='satabhūmaṃ (bj, mr) | satabhūmi (pts1)'>Sattabhūmaṃ</span> samuggataṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_718' href='#ms20Ap1_718'>Ms 20Ap1_718</a><a class='ref msdiv' id='msdiv21' href='#msdiv21'>Msdiv 21</a>Vajjamānāsu bherīsu,<br>
paricāremahaṃ sadā;<br>
Pañcapaññāsakappamhi,<br>
rājā āsiṃ yasodharo.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_719' href='#ms20Ap1_719'>Ms 20Ap1_719</a><a class='ref msdiv' id='msdiv22' href='#msdiv22'>Msdiv 22</a>Tatthāpi bhavanaṃ mayhaṃ,<br>
sattabhūmaṃ samuggataṃ;<br>
Kūṭāgāravarūpetaṃ,<br>
ekatthambhaṃ manoramaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_720' href='#ms20Ap1_720'>Ms 20Ap1_720</a><a class='ref msdiv' id='msdiv23' href='#msdiv23'>Msdiv 23</a>Ekavīsatikappamhi,<br>
udeno nāma khattiyo;<br>
Tatrāpi bhavanaṃ mayhaṃ,<br>
sattabhūmaṃ samuggataṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_721' href='#ms20Ap1_721'>Ms 20Ap1_721</a><a class='ref msdiv' id='msdiv24' href='#msdiv24'>Msdiv 24</a>Yaṃ yaṃ yonupapajjāmi,<br>
devattaṃ atha mānusaṃ;<br>
<span class='var' id='note194' title='anubhomi sabbametaṃ (s2, s3, pts1)' href='#note194' title='anubhomi sabbametaṃ (s2, s3, pts1)'>Anubhomi sukhaṃ sabbaṃ</span>,<br>
ekatthambhassidaṃ phalaṃ.</p>
<p><a class='ref sc' id='sc13' href='#sc13'>SC 13</a><a class='ref pts-vp-pli' id='pts-vp-pli1.57' href='#pts-vp-pli1.57'>PTS vp Pali 1.57</a><a class='ref ms' id='ms20Ap1_722' href='#ms20Ap1_722'>Ms 20Ap1_722</a><a class='ref msdiv' id='msdiv25' href='#msdiv25'>Msdiv 25</a>Catunnavutito kappe,<br>
yaṃ thambhamadadaṃ tadā;<br>
Duggatiṃ nābhijānāmi,<br>
ekatthambhassidaṃ phalaṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_723' href='#ms20Ap1_723'>Ms 20Ap1_723</a><a class='ref msdiv' id='msdiv26' href='#msdiv26'>Msdiv 26</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_724' href='#ms20Ap1_724'>Ms 20Ap1_724</a>Itthaṃ sudaṃ āyasmā ekatthambhiko thero imā gāthāyo abhāsitthāti.</p>
<p class='endsutta'><a class='ref sc' id='sc16' href='#sc16'>SC 16</a><a class='ref ms' id='ms20Ap1_725' href='#ms20Ap1_725'>Ms 20Ap1_725</a>Ekatthambhikattherassāpadānaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
