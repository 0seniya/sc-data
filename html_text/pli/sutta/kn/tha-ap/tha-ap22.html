<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap22' lang='pli'>
<header>
<ul>
<li class='division'>Therāpadāna</li>
<li>Sīhāsaniyavagga</li>
</ul>
<h1>10. Sumaṅgalattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_837' href='#ms20Ap1_837'>Ms 20Ap1_837</a><a class='ref msdiv' id='msdiv124' href='#msdiv124'>Msdiv 124</a>“Āhutiṃ yiṭṭhukāmohaṃ,<br>
paṭiyādetvāna bhojanaṃ;<br>
Brāhmaṇe paṭimānento,<br>
visāle māḷake ṭhito.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_838' href='#ms20Ap1_838'>Ms 20Ap1_838</a><a class='ref msdiv' id='msdiv125' href='#msdiv125'>Msdiv 125</a>Athaddasāsiṃ sambuddhaṃ,<br>
piyadassiṃ mahāyasaṃ;<br>
Sabbalokavinetāraṃ,<br>
sayambhuṃ aggapuggalaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_839' href='#ms20Ap1_839'>Ms 20Ap1_839</a><a class='ref msdiv' id='msdiv126' href='#msdiv126'>Msdiv 126</a>Bhagavantaṃ jutimantaṃ,<br>
sāvakehi purakkhataṃ;<br>
Ādiccamiva rocantaṃ,<br>
rathiyaṃ paṭipannakaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_840' href='#ms20Ap1_840'>Ms 20Ap1_840</a><a class='ref msdiv' id='msdiv127' href='#msdiv127'>Msdiv 127</a>Añjaliṃ paggahetvāna,<br>
sakaṃ cittaṃ pasādayiṃ;<br>
Manasāva nimantesiṃ,<br>
‘āgacchatu mahāmuni’.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_841' href='#ms20Ap1_841'>Ms 20Ap1_841</a><a class='ref msdiv' id='msdiv128' href='#msdiv128'>Msdiv 128</a>Mama saṅkappamaññāya,<br>
satthā loke anuttaro;<br>
Khīṇāsavasahassehi,<br>
mama dvāraṃ upāgami.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_842' href='#ms20Ap1_842'>Ms 20Ap1_842</a><a class='ref msdiv' id='msdiv129' href='#msdiv129'>Msdiv 129</a>Namo te purisājañña,<br>
namo te purisuttama;<br>
Pāsādaṃ abhirūhitvā,<br>
sīhāsane <span class='var' id='note225' title='nisīda tvaṃ (bj, pts1) | nisīdatu (s2, s3)' href='#note225' title='nisīda tvaṃ (bj, pts1) | nisīdatu (s2, s3)'>nisīdataṃ</span>.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_843' href='#ms20Ap1_843'>Ms 20Ap1_843</a><a class='ref msdiv' id='msdiv130' href='#msdiv130'>Msdiv 130</a>Danto dantaparivāro,<br>
tiṇṇo tārayataṃ varo;<br>
Pāsādaṃ abhirūhitvā,<br>
nisīdi pavarāsane.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_844' href='#ms20Ap1_844'>Ms 20Ap1_844</a><a class='ref msdiv' id='msdiv131' href='#msdiv131'>Msdiv 131</a>Yaṃ me atthi sake gehe,<br>
āmisaṃ paccupaṭṭhitaṃ;<br>
Tāhaṃ buddhassa pādāsiṃ,<br>
pasanno sehi pāṇibhi.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_845' href='#ms20Ap1_845'>Ms 20Ap1_845</a><a class='ref msdiv' id='msdiv132' href='#msdiv132'>Msdiv 132</a>Pasannacitto sumano,<br>
vedajāto katañjalī;<br>
Buddhaseṭṭhaṃ namassāmi,<br>
aho buddhassuḷāratā.</p>
<p><a class='ref sc' id='sc10' href='#sc10'>SC 10</a><a class='ref pts-vp-pli' id='pts-vp-pli1.66' href='#pts-vp-pli1.66'>PTS vp Pali 1.66</a><a class='ref ms' id='ms20Ap1_846' href='#ms20Ap1_846'>Ms 20Ap1_846</a><a class='ref msdiv' id='msdiv133' href='#msdiv133'>Msdiv 133</a>Aṭṭhannaṃ payirūpāsataṃ,<br>
bhuñjaṃ khīṇāsavā bahū;<br>
Tuyheveso ānubhāvo,<br>
saraṇaṃ taṃ upemahaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_847' href='#ms20Ap1_847'>Ms 20Ap1_847</a><a class='ref msdiv' id='msdiv134' href='#msdiv134'>Msdiv 134</a>Piyadassī ca bhagavā,<br>
lokajeṭṭho narāsabho;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_848' href='#ms20Ap1_848'>Ms 20Ap1_848</a><a class='ref msdiv' id='msdiv135' href='#msdiv135'>Msdiv 135</a>‘Yo so saṃghaṃ abhojesi,<br>
ujubhūtaṃ samāhitaṃ;<br>
Tathāgatañca sambuddhaṃ,<br>
suṇātha mama bhāsato.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_849' href='#ms20Ap1_849'>Ms 20Ap1_849</a><a class='ref msdiv' id='msdiv136' href='#msdiv136'>Msdiv 136</a>Sattavīsatikkhattuṃ so,<br>
devarajjaṃ karissati;<br>
Sakakammābhiraddho so,<br>
devaloke ramissati.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_850' href='#ms20Ap1_850'>Ms 20Ap1_850</a><a class='ref msdiv' id='msdiv137' href='#msdiv137'>Msdiv 137</a><span class='var' id='note226' title='dasañcaṭṭhakkhattuṃ (bj) | dasa ca aṭṭhakkhattuṃ (s2, s3) | dasañcaṭṭhañcakkhattuṃ (pts1)' href='#note226' title='dasañcaṭṭhakkhattuṃ (bj) | dasa ca aṭṭhakkhattuṃ (s2, s3) | dasañcaṭṭhañcakkhattuṃ (pts1)'>Dasa aṭṭha cakkhattuṃ</span> so,<br>
cakkavattī bhavissati;<br>
Pathabyā rajjaṃ pañcasataṃ,<br>
vasudhaṃ āvasissati’.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_851' href='#ms20Ap1_851'>Ms 20Ap1_851</a><a class='ref msdiv' id='msdiv138' href='#msdiv138'>Msdiv 138</a>Araññavanamoggayha,<br>
kānanaṃ byagghasevitaṃ;<br>
Padhānaṃ padahitvāna,<br>
kilesā jhāpitā mayā.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_852' href='#ms20Ap1_852'>Ms 20Ap1_852</a><a class='ref msdiv' id='msdiv139' href='#msdiv139'>Msdiv 139</a>Aṭṭhārase kappasate,<br>
yaṃ dānamadadiṃ tadā;<br>
Duggatiṃ nābhijānāmi,<br>
bhattadānassidaṃ phalaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_853' href='#ms20Ap1_853'>Ms 20Ap1_853</a><a class='ref msdiv' id='msdiv140' href='#msdiv140'>Msdiv 140</a>Paṭisambhidā catasso,<br>
Vimokkhāpi ca aṭṭhime;<br>
Chaḷabhiññā sacchikatā,<br>
Kataṃ buddhassa sāsanaṃ”. (803)</p>
</blockquote>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_854' href='#ms20Ap1_854'>Ms 20Ap1_854</a>Itthaṃ sudaṃ āyasmā sumaṅgalo thero imā gāthāyo abhāsitthāti.</p>
<p class='endsutta'><a class='ref sc' id='sc19' href='#sc19'>SC 19</a><a class='ref ms' id='ms20Ap1_855' href='#ms20Ap1_855'>Ms 20Ap1_855</a>Sumaṅgalattherassāpadānaṃ dasamaṃ.</p>
<p class='uddana-intro'><a class='ref sc' id='sc20' href='#sc20'>SC 20</a><a class='ref ms' id='ms20Ap1_856' href='#ms20Ap1_856'>Ms 20Ap1_856</a>Tassuddānaṃ</p>
<blockquote class='uddanagatha'>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_857' href='#ms20Ap1_857'>Ms 20Ap1_857</a>Sīhāsanī ekathambhī,<br>
nando ca cūḷapanthako;<br>
Pilindarāhulo ceva,<br>
vaṅganto raṭṭhapālako.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_858' href='#ms20Ap1_858'>Ms 20Ap1_858</a>Sopāko maṅgalo ceva,<br>
daseva dutiye vagge;<br>
Satañca aṭṭhatiṃsa ca,<br>
gāthā cettha pakāsitā.</p>
</blockquote>
<p class='endsection'><a class='ref sc' id='sc23' href='#sc23'>SC 23</a><a class='ref ms' id='ms20Ap1_859' href='#ms20Ap1_859'>Ms 20Ap1_859</a><span class='var' id='note227' title='sīhāsanadāyakavaggo (bj) | sīhāsanivaggo (pts1)' href='#note227' title='sīhāsanadāyakavaggo (bj) | sīhāsanivaggo (pts1)'>Sīhāsaniyavaggo</span> dutiyo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
