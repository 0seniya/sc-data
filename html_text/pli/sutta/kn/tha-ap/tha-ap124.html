<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap124' lang='pli'>
<header>
<ul>
<li class='division'>Therāpadāna</li>
<li>Sereyyavagga</li>
</ul>
<h1>2. Pupphathūpiyattheraapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap1_2065'>Ms 20Ap1_2065</a><a class='ref msdiv' id='msdiv10'>Msdiv 10</a>“Himavantassāvidūre,<br>
kukkuro <span class='var' id='note548' title='kukkuṭo nāma (bj)'>nāma</span> pabbato;<br>
Vemajjhe tassa vasati,<br>
brāhmaṇo mantapāragū.</p>
<p><a class='ref sc' id='sc2'>SC 2</a><a class='ref ms' id='ms20Ap1_2066'>Ms 20Ap1_2066</a><a class='ref msdiv' id='msdiv11'>Msdiv 11</a>Pañca sissasahassāni,<br>
parivārenti maṃ sadā;<br>
Pubbuṭṭhāyī ca te āsuṃ,<br>
mantesu ca visāradā.</p>
<p><a class='ref sc' id='sc3'>SC 3</a><a class='pts' id='pts1.156'></a><a class='ref ms' id='ms20Ap1_2067'>Ms 20Ap1_2067</a><a class='ref msdiv' id='msdiv12'>Msdiv 12</a>Buddho loke samuppanno,<br>
taṃ vijānātha no bhavaṃ;<br>
Asītibyañjanānassa,<br>
bāttiṃsavaralakkhaṇā.</p>
<p><a class='ref sc' id='sc4'>SC 4</a><a class='ref ms' id='ms20Ap1_2068'>Ms 20Ap1_2068</a><a class='ref msdiv' id='msdiv13'>Msdiv 13</a>Byāmappabho jinavaro,<br>
ādiccova virocati;<br>
Sissānaṃ vacanaṃ sutvā,<br>
brāhmaṇo mantapāragū.</p>
<p><a class='ref sc' id='sc5'>SC 5</a><a class='ref ms' id='ms20Ap1_2069'>Ms 20Ap1_2069</a><a class='ref msdiv' id='msdiv14'>Msdiv 14</a>Assamā abhinikkhamma,<br>
disaṃ pucchati <span class='var' id='note549' title='brāhmaṇo (si, s2, s3, pts1)'>sissake</span>;<br>
Yamhi dese mahāvīro,<br>
vasati lokanāyako.</p>
<p><a class='ref sc' id='sc6'>SC 6</a><a class='ref ms' id='ms20Ap1_2070'>Ms 20Ap1_2070</a><a class='ref msdiv' id='msdiv15'>Msdiv 15</a>Tāhaṃ disaṃ namassissaṃ,<br>
jinaṃ appaṭipuggalaṃ;<br>
Udaggacitto sumano,<br>
pūjesiṃ taṃ tathāgataṃ.</p>
<p><a class='ref sc' id='sc7'>SC 7</a><a class='ref ms' id='ms20Ap1_2071'>Ms 20Ap1_2071</a><a class='ref msdiv' id='msdiv16'>Msdiv 16</a>Etha sissā gamissāma,<br>
dakkhissāma tathāgataṃ;<br>
Vanditvā satthuno pāde,<br>
sossāma jinasāsanaṃ.</p>
<p><a class='ref sc' id='sc8'>SC 8</a><a class='ref ms' id='ms20Ap1_2072'>Ms 20Ap1_2072</a><a class='ref msdiv' id='msdiv17'>Msdiv 17</a>Ekāhaṃ abhinikkhamma,<br>
byādhiṃ paṭilabhiṃ ahaṃ;<br>
Byādhinā pīḷito santo,<br>
sālaṃ vāsayituṃ gamiṃ.</p>
<p><a class='ref sc' id='sc9'>SC 9</a><a class='ref ms' id='ms20Ap1_2073'>Ms 20Ap1_2073</a><a class='ref msdiv' id='msdiv18'>Msdiv 18</a>Sabbe sisse samānetvā,<br>
apucchiṃ te tathāgataṃ;<br>
Kīdisaṃ lokanāthassa,<br>
guṇaṃ paramabuddhino.</p>
<p><a class='ref sc' id='sc10'>SC 10</a><a class='ref ms' id='ms20Ap1_2074'>Ms 20Ap1_2074</a><a class='ref msdiv' id='msdiv19'>Msdiv 19</a>Te me puṭṭhā viyākaṃsu,<br>
Yathā dassāvino tathā;<br>
Sakkaccaṃ buddhaseṭṭhaṃ taṃ,<br>
<span class='var' id='note550' title='dassesuṃ (bj, s2, s3, pts1)'>Desesuṃ</span> mama sammukhā.</p>
<p><a class='ref sc' id='sc11'>SC 11</a><a class='ref ms' id='ms20Ap1_2075'>Ms 20Ap1_2075</a><a class='ref msdiv' id='msdiv20'>Msdiv 20</a>Tesāhaṃ vacanaṃ sutvā,<br>
sakaṃ cittaṃ pasādayiṃ;<br>
Pupphehi thūpaṃ katvāna,<br>
tattha kālaṅkato ahaṃ.</p>
<p><a class='ref sc' id='sc12'>SC 12</a><a class='ref ms' id='ms20Ap1_2076'>Ms 20Ap1_2076</a><a class='ref msdiv' id='msdiv21'>Msdiv 21</a>Te me sarīraṃ jhāpetvā,<br>
agamuṃ buddhasantikaṃ;<br>
Añjaliṃ paggahetvāna,<br>
satthāramabhivādayuṃ.</p>
<p><a class='ref sc' id='sc13'>SC 13</a><a class='ref ms' id='ms20Ap1_2077'>Ms 20Ap1_2077</a><a class='ref msdiv' id='msdiv22'>Msdiv 22</a>Pupphehi thūpaṃ katvāna,<br>
sugatassa mahesino;<br>
Kappānaṃ satasahassaṃ,<br>
duggatiṃ nupapajjahaṃ.</p>
<p><a class='ref sc' id='sc14'>SC 14</a><a class='ref ms' id='ms20Ap1_2078'>Ms 20Ap1_2078</a><a class='ref msdiv' id='msdiv23'>Msdiv 23</a>Cattālīsasahassamhi,<br>
kappe soḷasa khattiyā;<br>
Nāmenaggisamā nāma,<br>
cakkavattī mahabbalā.</p>
<p><a class='ref sc' id='sc15'>SC 15</a><a class='ref ms' id='ms20Ap1_2079'>Ms 20Ap1_2079</a><a class='ref msdiv' id='msdiv24'>Msdiv 24</a>Vīsakappasahassamhi,<br>
rājāno cakkavattino;<br>
Ghatāsanasanāmāva,<br>
aṭṭhattiṃsa mahīpatī.</p>
<p><a class='ref sc' id='sc16'>SC 16</a><a class='ref ms' id='ms20Ap1_2080'>Ms 20Ap1_2080</a><a class='ref msdiv' id='msdiv25'>Msdiv 25</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc17'>SC 17</a><a class='ref ms' id='ms20Ap1_2081'>Ms 20Ap1_2081</a>Itthaṃ sudaṃ āyasmā pupphathūpiyo thero imā gāthāyo abhāsitthāti.</p>
<p class='endsutta'><a class='ref sc' id='sc18'>SC 18</a><a class='ref ms' id='ms20Ap1_2082'>Ms 20Ap1_2082</a>Pupphathūpiyattherassāpadānaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
