<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap51' lang='pli'>
<header>
<ul>
<li class='division'>Therāpadāna</li>
<li>Upālivagga</li>
</ul>
<h1>9. Subhaddattheraapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts1.100'></a><a class='ref ms' id='ms20Ap1_1325'>Ms 20Ap1_1325</a><a class='ref msdiv' id='msdiv101'>Msdiv 101</a>“Padumuttaro lokavidū,<br>
āhutīnaṃ paṭiggaho;<br>
Janataṃ uddharitvāna,<br>
nibbāyati mahāyaso.</p>
<p><a class='ref sc' id='sc2'>SC 2</a><a class='ref ms' id='ms20Ap1_1326'>Ms 20Ap1_1326</a><a class='ref msdiv' id='msdiv102'>Msdiv 102</a>Nibbāyante ca sambuddhe,<br>
dasasahassi kampatha;<br>
Janakāyo mahā āsi,<br>
devā sannipatuṃ tadā.</p>
<p><a class='ref sc' id='sc3'>SC 3</a><a class='ref ms' id='ms20Ap1_1327'>Ms 20Ap1_1327</a><a class='ref msdiv' id='msdiv103'>Msdiv 103</a>Candanaṃ pūrayitvāna,<br>
tagarāmallikāhi ca;<br>
Haṭṭho haṭṭhena cittena,<br>
<span class='var' id='note366' title='ālepesiṃ (bj, pts1) | āropesiṃ (si, s2, s3)'>āropayiṃ</span> naruttamaṃ.</p>
<p><a class='ref sc' id='sc4'>SC 4</a><a class='ref ms' id='ms20Ap1_1328'>Ms 20Ap1_1328</a><a class='ref msdiv' id='msdiv104'>Msdiv 104</a>Mama saṅkappamaññāya,<br>
satthā loke anuttaro;<br>
Nipannakova sambuddho,<br>
imā gāthā abhāsatha.</p>
<p><a class='ref sc' id='sc5'>SC 5</a><a class='ref ms' id='ms20Ap1_1329'>Ms 20Ap1_1329</a><a class='ref msdiv' id='msdiv105'>Msdiv 105</a>‘Yo me pacchimake kāle,<br>
<span class='var' id='note367' title='gandhamālyena (bj) | gandhamallena (s2, s3, mr)'>gandhamālena</span> chādayi;<br>
Tamahaṃ kittayissāmi,<br>
suṇātha mama bhāsato.</p>
<p><a class='ref sc' id='sc6'>SC 6</a><a class='ref ms' id='ms20Ap1_1330'>Ms 20Ap1_1330</a><a class='ref msdiv' id='msdiv106'>Msdiv 106</a>Ito cuto ayaṃ poso,<br>
tusitakāyaṃ gamissati;<br>
Tattha rajjaṃ karitvāna,<br>
nimmānaṃ so gamissati.</p>
<p><a class='ref sc' id='sc7'>SC 7</a><a class='ref ms' id='ms20Ap1_1331'>Ms 20Ap1_1331</a><a class='ref msdiv' id='msdiv107'>Msdiv 107</a>Eteneva upāyena,<br>
datvā <span class='var' id='note368' title='malyaṃ (bj, pts1) | mallaṃ (s2, s3, mr)'>mālaṃ</span> varuttamaṃ;<br>
Sakakammābhiraddho so,<br>
sampattiṃ anubhossati.</p>
<p><a class='ref sc' id='sc8'>SC 8</a><a class='ref ms' id='ms20Ap1_1332'>Ms 20Ap1_1332</a><a class='ref msdiv' id='msdiv108'>Msdiv 108</a>Punāpi tusite kāye,<br>
nibbattissatiyaṃ naro;<br>
Tamhā kāyā cavitvāna,<br>
manussattaṃ gamissati.</p>
<p><a class='ref sc' id='sc9'>SC 9</a><a class='ref ms' id='ms20Ap1_1333'>Ms 20Ap1_1333</a><a class='ref msdiv' id='msdiv109'>Msdiv 109</a>Sakyaputto mahānāgo,<br>
aggo loke sadevake;<br>
Bodhayitvā bahū satte,<br>
nibbāyissati cakkhumā.</p>
<p><a class='ref sc' id='sc10'>SC 10</a><a class='ref ms' id='ms20Ap1_1334'>Ms 20Ap1_1334</a><a class='ref msdiv' id='msdiv110'>Msdiv 110</a>Tadā sopagato santo,<br>
sukkamūlena codito;<br>
Upasaṅkamma sambuddhaṃ,<br>
pañhaṃ pucchissati tadā.</p>
<p><a class='ref sc' id='sc11'>SC 11</a><a class='ref ms' id='ms20Ap1_1335'>Ms 20Ap1_1335</a><a class='ref msdiv' id='msdiv111'>Msdiv 111</a>Hāsayitvāna sambuddho,<br>
sabbaññū lokanāyako;<br>
Puññakammaṃ pariññāya,<br>
saccāni vivarissati.</p>
<p><a class='ref sc' id='sc12'>SC 12</a><a class='ref ms' id='ms20Ap1_1336'>Ms 20Ap1_1336</a><a class='ref msdiv' id='msdiv112'>Msdiv 112</a>Āraddho ca ayaṃ pañho,<br>
tuṭṭho ekaggamānaso;<br>
Satthāraṃ abhivādetvā,<br>
pabbajjaṃ yācayissati.</p>
<p><a class='ref sc' id='sc13'>SC 13</a><a class='ref ms' id='ms20Ap1_1337'>Ms 20Ap1_1337</a><a class='ref msdiv' id='msdiv113'>Msdiv 113</a>Pasannamānasaṃ disvā,<br>
sakakammena tositaṃ;<br>
Pabbājessati so buddho,<br>
aggamaggassa kovido.</p>
<p><a class='ref sc' id='sc14'>SC 14</a><a class='ref ms' id='ms20Ap1_1338'>Ms 20Ap1_1338</a><a class='ref msdiv' id='msdiv114'>Msdiv 114</a>Vāyamitvānayaṃ poso,<br>
sammāsambuddhasāsane;<br>
Sabbāsave pariññāya,<br>
nibbāyissatināsavo’.</p>
</blockquote>
<p class='endsutta'><a class='ref sc' id='sc15'>SC 15</a><a class='ref ms' id='ms20Ap1_1339'>Ms 20Ap1_1339</a>Pañcamabhāṇavāraṃ.</p>
<blockquote class='gatha'>
<p><a class='ref sc' id='sc16'>SC 16</a><a class='pts' id='pts1.101'></a><a class='ref ms' id='ms20Ap1_1340'>Ms 20Ap1_1340</a><a class='ref msdiv' id='msdiv115'>Msdiv 115</a>Pubbakammena saṃyutto,<br>
ekaggo susamāhito;<br>
Buddhassa oraso putto,<br>
dhammajomhi sunimmito.</p>
<p><a class='ref sc' id='sc17'>SC 17</a><a class='ref ms' id='ms20Ap1_1341'>Ms 20Ap1_1341</a><a class='ref msdiv' id='msdiv116'>Msdiv 116</a>Dhammarājaṃ upagamma,<br>
apucchiṃ pañhamuttamaṃ;<br>
Kathayanto ca me pañhaṃ,<br>
dhammasotaṃ upānayi.</p>
<p><a class='ref sc' id='sc18'>SC 18</a><a class='ref ms' id='ms20Ap1_1342'>Ms 20Ap1_1342</a><a class='ref msdiv' id='msdiv117'>Msdiv 117</a>Tassāhaṃ dhammamaññāya,<br>
vihāsiṃ sāsane rato;<br>
Sabbāsave pariññāya,<br>
viharāmi anāsavo.</p>
<p><a class='ref sc' id='sc19'>SC 19</a><a class='ref ms' id='ms20Ap1_1343'>Ms 20Ap1_1343</a><a class='ref msdiv' id='msdiv118'>Msdiv 118</a>Satasahassito kappe,<br>
jalajuttamanāyako;<br>
Nibbāyi anupādāno,<br>
dīpova telasaṅkhayā.</p>
<p><a class='ref sc' id='sc20'>SC 20</a><a class='ref ms' id='ms20Ap1_1344'>Ms 20Ap1_1344</a><a class='ref msdiv' id='msdiv119'>Msdiv 119</a>Sattayojanikaṃ āsi,<br>
thūpañca ratanāmayaṃ;<br>
Dhajaṃ tattha apūjesiṃ,<br>
sabbabhaddaṃ manoramaṃ.</p>
<p><a class='ref sc' id='sc21'>SC 21</a><a class='ref ms' id='ms20Ap1_1345'>Ms 20Ap1_1345</a><a class='ref msdiv' id='msdiv120'>Msdiv 120</a>Kassapassa ca buddhassa,<br>
tisso nāmaggasāvako;<br>
Putto me oraso āsi,<br>
dāyādo jinasāsane.</p>
<p><a class='ref sc' id='sc22'>SC 22</a><a class='ref ms' id='ms20Ap1_1346'>Ms 20Ap1_1346</a><a class='ref msdiv' id='msdiv121'>Msdiv 121</a>Tassa hīnena manasā,<br>
vācaṃ bhāsiṃ abhaddakaṃ;<br>
Tena kammavipākena,<br>
<span class='var' id='note369' title='pacchime addasaṃ jinaṃ (bj, pts1)'>pacchā me āsi bhaddakaṃ</span>.</p>
<p><a class='ref sc' id='sc23'>SC 23</a><a class='ref ms' id='ms20Ap1_1347'>Ms 20Ap1_1347</a><a class='ref msdiv' id='msdiv122'>Msdiv 122</a>Upavattane sālavane,<br>
pacchime sayane muni;<br>
Pabbājesi mahāvīro,<br>
hito kāruṇiko jino.</p>
<p><a class='ref sc' id='sc24'>SC 24</a><a class='ref ms' id='ms20Ap1_1348'>Ms 20Ap1_1348</a><a class='ref msdiv' id='msdiv123'>Msdiv 123</a>Ajjeva dāni pabbajjā,<br>
ajjeva upasampadā;<br>
Ajjeva parinibbānaṃ,<br>
sammukhā dvipaduttame.</p>
<p><a class='ref sc' id='sc25'>SC 25</a><a class='ref ms' id='ms20Ap1_1349'>Ms 20Ap1_1349</a><a class='ref msdiv' id='msdiv124'>Msdiv 124</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc26'>SC 26</a><a class='ref ms' id='ms20Ap1_1350'>Ms 20Ap1_1350</a>Itthaṃ sudaṃ āyasmā subhaddo thero imā gāthāyo abhāsitthāti.</p>
<p class='endsutta'><a class='ref sc' id='sc27'>SC 27</a><a class='ref ms' id='ms20Ap1_1351'>Ms 20Ap1_1351</a>Subhaddattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
