<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap475' lang='pli'>
<header>
<ul>
<li class='division'>Therāpadāna</li>
<li>Naḷamālivagga</li>
</ul>
<h1>3. Ukkāsatikattheraapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap1_6099'>Ms 20Ap1_6099</a><a class='ref msdiv' id='msdiv30'>Msdiv 30</a>“<span class='var' id='note1475' title='kosiko (bj, s2, s3, pts1, c1)'>Kosiyo</span> nāma bhagavā,<br>
cittakūṭe vasī tadā;<br>
Jhāyī jhānarato buddho,<br>
vivekābhirato muni.</p>
<p><a class='ref sc' id='sc2'>SC 2</a><a class='ref ms' id='ms20Ap1_6100'>Ms 20Ap1_6100</a><a class='ref msdiv' id='msdiv31'>Msdiv 31</a><span class='var' id='note1476' title='ajjhogahetvā (bj, s2, s3, pts1)'>Ajjhogāhetvā</span> himavantaṃ,<br>
Nārīgaṇapurakkhato;<br>
Addasaṃ <span class='var' id='note1477' title='kosikaṃ (bj, s2, s3, pts1, c1)'>kosiyaṃ</span> buddhaṃ,<br>
Puṇṇamāyeva candimaṃ.</p>
<p><a class='ref sc' id='sc3'>SC 3</a><a class='ref ms' id='ms20Ap1_6101'>Ms 20Ap1_6101</a><a class='ref msdiv' id='msdiv32'>Msdiv 32</a>Ukkāsate gahetvāna,<br>
parivāresahaṃ tadā;<br>
Sattarattindivaṃ <span class='var' id='note1478' title='buddhaṃ (s2, s3, mr)'>ṭhatvā</span>,<br>
aṭṭhamena agacchahaṃ.</p>
<p><a class='ref sc' id='sc4'>SC 4</a><a class='ref ms' id='ms20Ap1_6102'>Ms 20Ap1_6102</a><a class='ref msdiv' id='msdiv33'>Msdiv 33</a>Vuṭṭhitaṃ <span class='var' id='note1479' title='kosikaṃ (bj, s2, s3, pts1, c1)'>kosiyaṃ</span> buddhaṃ,<br>
sayambhuṃ aparājitaṃ;<br>
Pasannacitto vanditvā,<br>
ekaṃ bhikkhaṃ adāsahaṃ.</p>
<p><a class='ref sc' id='sc5'>SC 5</a><a class='ref ms' id='ms20Ap1_6103'>Ms 20Ap1_6103</a><a class='ref msdiv' id='msdiv34'>Msdiv 34</a>Tena kammena dvipadinda,<br>
lokajeṭṭha narāsabha;<br>
Uppajjiṃ tusite kāye,<br>
ekabhikkhāyidaṃ phalaṃ.</p>
<p><a class='ref sc' id='sc6'>SC 6</a><a class='ref ms' id='ms20Ap1_6104'>Ms 20Ap1_6104</a><a class='ref msdiv' id='msdiv35'>Msdiv 35</a>Divasañceva rattiñca,<br>
āloko hoti me sadā;<br>
Samantā yojanasataṃ,<br>
obhāsena pharāmahaṃ.</p>
<p><a class='ref sc' id='sc7'>SC 7</a><a class='ref ms' id='ms20Ap1_6105'>Ms 20Ap1_6105</a><a class='ref msdiv' id='msdiv36'>Msdiv 36</a>Pañcapaññāsakappamhi,<br>
cakkavattī ahosahaṃ;<br>
Cāturanto vijitāvī,<br>
<span class='var' id='note1480' title='jambusaṇḍassa (bj, pts1) | jambūmaṇḍassa (s2, s3)'>jambumaṇḍassa</span> issaro.</p>
<p><a class='ref sc' id='sc8'>SC 8</a><a class='ref ms' id='ms20Ap1_6106'>Ms 20Ap1_6106</a><a class='ref msdiv' id='msdiv37'>Msdiv 37</a>Tadā me nagaraṃ āsi,<br>
iddhaṃ phītaṃ sunimmitaṃ;<br>
Tiṃsayojanamāyāmaṃ,<br>
vitthārena ca vīsati.</p>
<p><a class='ref sc' id='sc9'>SC 9</a><a class='ref ms' id='ms20Ap1_6107'>Ms 20Ap1_6107</a><a class='ref msdiv' id='msdiv38'>Msdiv 38</a>Sobhanaṃ nāma nagaraṃ,<br>
vissakammena māpitaṃ;<br>
Dasasaddāvivittaṃ taṃ,<br>
sammatāḷasamāhitaṃ.</p>
<p><a class='ref sc' id='sc10'>SC 10</a><a class='pts' id='pts2.415'></a><a class='ref ms' id='ms20Ap1_6108'>Ms 20Ap1_6108</a><a class='ref msdiv' id='msdiv39'>Msdiv 39</a>Na tamhi nagare atthi,<br>
vallikaṭṭhañca mattikā;<br>
Sabbasoṇṇamayaṃyeva,<br>
jotate niccakālikaṃ.</p>
<p><a class='ref sc' id='sc11'>SC 11</a><a class='ref ms' id='ms20Ap1_6109'>Ms 20Ap1_6109</a><a class='ref msdiv' id='msdiv40'>Msdiv 40</a>Catupākāraparikkhittaṃ,<br>
tayo āsuṃ maṇimayā;<br>
Vemajjhe tālapantī ca,<br>
vissakammena māpitā.</p>
<p><a class='ref sc' id='sc12'>SC 12</a><a class='ref ms' id='ms20Ap1_6110'>Ms 20Ap1_6110</a><a class='ref msdiv' id='msdiv41'>Msdiv 41</a>Dasasahassapokkharañño,<br>
padumuppalachāditā;<br>
<span class='var' id='note1481' title='puṇḍarīkādi (s2, s3)'>Puṇḍarīkehi</span> sañchannā,<br>
nānāgandhasamīritā.</p>
<p><a class='ref sc' id='sc13'>SC 13</a><a class='ref ms' id='ms20Ap1_6111'>Ms 20Ap1_6111</a><a class='ref msdiv' id='msdiv42'>Msdiv 42</a>Catunnavutito kappe,<br>
yaṃ ukkaṃ dhārayiṃ ahaṃ;<br>
Duggatiṃ nābhijānāmi,<br>
<span class='var' id='note1482' title='ukkadhārassidaṃ (c1)'>ukkādhārassidaṃ</span> phalaṃ.</p>
<p><a class='ref sc' id='sc14'>SC 14</a><a class='ref ms' id='ms20Ap1_6112'>Ms 20Ap1_6112</a><a class='ref msdiv' id='msdiv43'>Msdiv 43</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc15'>SC 15</a><a class='ref ms' id='ms20Ap1_6113'>Ms 20Ap1_6113</a><a class='ref msdiv' id='msdiv44'>Msdiv 44</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc16'>SC 16</a><a class='ref ms' id='ms20Ap1_6114'>Ms 20Ap1_6114</a><a class='ref msdiv' id='msdiv45'>Msdiv 45</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc17'>SC 17</a><a class='ref ms' id='ms20Ap1_6115'>Ms 20Ap1_6115</a>Itthaṃ sudaṃ āyasmā ukkāsatiko thero imā gāthāyo abhāsitthāti.</p>
<p class='endsutta'><a class='ref sc' id='sc18'>SC 18</a><a class='ref ms' id='ms20Ap1_6116'>Ms 20Ap1_6116</a>Ukkāsatikattherassāpadānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
