<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap492' lang='pli'>
<header>
<ul>
<li class='division'>Therāpadāna</li>
<li>Paṃsukūlavagga</li>
</ul>
<h1>10. Sālamaṇḍapiyattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_6393' href='#ms20Ap1_6393'>Ms 20Ap1_6393</a><a class='ref msdiv' id='msdiv190' href='#msdiv190'>Msdiv 190</a>“Ajjhogāhetvā sālavanaṃ,<br>
sukato assamo mama;<br>
Sālapupphehi sañchanno,<br>
vasāmi vipine tadā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_6394' href='#ms20Ap1_6394'>Ms 20Ap1_6394</a><a class='ref msdiv' id='msdiv191' href='#msdiv191'>Msdiv 191</a>Piyadassī ca bhagavā,<br>
sayambhū aggapuggalo;<br>
Vivekakāmo sambuddho,<br>
sālavanamupāgami.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_6395' href='#ms20Ap1_6395'>Ms 20Ap1_6395</a><a class='ref msdiv' id='msdiv192' href='#msdiv192'>Msdiv 192</a>Assamā abhinikkhamma,<br>
pavanaṃ agamāsahaṃ;<br>
Mūlaphalaṃ gavesanto,<br>
āhiṇḍāmi vane tadā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_6396' href='#ms20Ap1_6396'>Ms 20Ap1_6396</a><a class='ref msdiv' id='msdiv193' href='#msdiv193'>Msdiv 193</a>Tatthaddasāsiṃ sambuddhaṃ,<br>
piyadassiṃ mahāyasaṃ;<br>
Sunisinnaṃ samāpannaṃ,<br>
virocantaṃ mahāvane.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_6397' href='#ms20Ap1_6397'>Ms 20Ap1_6397</a><a class='ref msdiv' id='msdiv194' href='#msdiv194'>Msdiv 194</a>Catudaṇḍe ṭhapetvāna,<br>
buddhassa uparī ahaṃ;<br>
Maṇḍapaṃ sukataṃ katvā,<br>
sālapupphehi chādayiṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_6398' href='#ms20Ap1_6398'>Ms 20Ap1_6398</a><a class='ref msdiv' id='msdiv195' href='#msdiv195'>Msdiv 195</a>Sattāhaṃ dhārayitvāna,<br>
maṇḍapaṃ sālachāditaṃ;<br>
Tattha cittaṃ pasādetvā,<br>
buddhaseṭṭhamavandahaṃ.</p>
<p><a class='ref sc' id='sc7' href='#sc7'>SC 7</a><a class='pts' id='pts2.432' href='#pts2.432'></a><a class='ref ms' id='ms20Ap1_6399' href='#ms20Ap1_6399'>Ms 20Ap1_6399</a><a class='ref msdiv' id='msdiv196' href='#msdiv196'>Msdiv 196</a>Bhagavā tamhi samaye,<br>
vuṭṭhahitvā samādhito;<br>
Yugamattaṃ pekkhamāno,<br>
nisīdi purisuttamo.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_6400' href='#ms20Ap1_6400'>Ms 20Ap1_6400</a><a class='ref msdiv' id='msdiv197' href='#msdiv197'>Msdiv 197</a>Sāvako varuṇo nāma,<br>
piyadassissa satthuno;<br>
Vasīsatasahassehi,<br>
upagacchi vināyakaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_6401' href='#ms20Ap1_6401'>Ms 20Ap1_6401</a><a class='ref msdiv' id='msdiv198' href='#msdiv198'>Msdiv 198</a>Piyadassī ca bhagavā,<br>
lokajeṭṭho narāsabho;<br>
Bhikkhusaṃghe nisīditvā,<br>
sitaṃ pātukarī jino.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_6402' href='#ms20Ap1_6402'>Ms 20Ap1_6402</a><a class='ref msdiv' id='msdiv199' href='#msdiv199'>Msdiv 199</a>Anuruddho upaṭṭhāko,<br>
piyadassissa satthuno;<br>
Ekaṃsaṃ cīvaraṃ katvā,<br>
apucchittha mahāmuniṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_6403' href='#ms20Ap1_6403'>Ms 20Ap1_6403</a><a class='ref msdiv' id='msdiv200' href='#msdiv200'>Msdiv 200</a>‘Ko nu kho bhagavā hetu,<br>
sitakammassa satthuno;<br>
Kāraṇe vijjamānamhi,<br>
satthā pātukare sitaṃ’.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_6404' href='#ms20Ap1_6404'>Ms 20Ap1_6404</a><a class='ref msdiv' id='msdiv201' href='#msdiv201'>Msdiv 201</a>‘Sattāhaṃ <span class='var' id='note1540' title='pupphachadanaṃ (bj, s2, s3, pts1)' href='#note1540' title='pupphachadanaṃ (bj, s2, s3, pts1)'>sālacchadanaṃ</span>,<br>
yo me dhāresi māṇavo;<br>
Tassa kammaṃ saritvāna,<br>
sitaṃ pātukariṃ ahaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_6405' href='#ms20Ap1_6405'>Ms 20Ap1_6405</a><a class='ref msdiv' id='msdiv202' href='#msdiv202'>Msdiv 202</a>Anokāsaṃ na passāmi,<br>
<span class='var' id='note1541' title='yantaṃ (s2, s3, pts1) | yaṃ taṃ (mr)' href='#note1541' title='yantaṃ (s2, s3, pts1) | yaṃ taṃ (mr)'>yattha</span> puññaṃ vipaccati;<br>
Devaloke manusse vā,<br>
okāsova na sammati.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_6406' href='#ms20Ap1_6406'>Ms 20Ap1_6406</a><a class='ref msdiv' id='msdiv203' href='#msdiv203'>Msdiv 203</a>Devaloke vasantassa,<br>
puññakammasamaṅgino;<br>
Yāvatā parisā tassa,<br>
sālacchannā bhavissati.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_6407' href='#ms20Ap1_6407'>Ms 20Ap1_6407</a><a class='ref msdiv' id='msdiv204' href='#msdiv204'>Msdiv 204</a>Tattha dibbehi naccehi,<br>
gītehi vāditehi ca;<br>
Ramissati sadā santo,<br>
puññakammasamāhito.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_6408' href='#ms20Ap1_6408'>Ms 20Ap1_6408</a><a class='ref msdiv' id='msdiv205' href='#msdiv205'>Msdiv 205</a>Yāvatā parisā tassa,<br>
gandhagandhī bhavissati;<br>
Sālassa pupphavasso ca,<br>
pavassissati tāvade.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_6409' href='#ms20Ap1_6409'>Ms 20Ap1_6409</a><a class='ref msdiv' id='msdiv206' href='#msdiv206'>Msdiv 206</a>Tato cutoyaṃ manujo,<br>
mānusaṃ āgamissati;<br>
Idhāpi sālacchadanaṃ,<br>
sabbakālaṃ <span class='var' id='note1542' title='dhariyati (bj) | dhariyyati (pts1)' href='#note1542' title='dhariyati (bj) | dhariyyati (pts1)'>dharissati</span>.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_6410' href='#ms20Ap1_6410'>Ms 20Ap1_6410</a><a class='ref msdiv' id='msdiv207' href='#msdiv207'>Msdiv 207</a>Idha naccañca gītañca,<br>
sammatāḷasamāhitaṃ;<br>
Parivāressanti maṃ niccaṃ,<br>
buddhapūjāyidaṃ phalaṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_6411' href='#ms20Ap1_6411'>Ms 20Ap1_6411</a><a class='ref msdiv' id='msdiv208' href='#msdiv208'>Msdiv 208</a>Uggacchante ca sūriye,<br>
sālavassaṃ pavassati;<br>
Puññakammena saṃyuttaṃ,<br>
vassate sabbakālikaṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_6412' href='#ms20Ap1_6412'>Ms 20Ap1_6412</a><a class='ref msdiv' id='msdiv209' href='#msdiv209'>Msdiv 209</a>Aṭṭhārase kappasate,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_6413' href='#ms20Ap1_6413'>Ms 20Ap1_6413</a><a class='ref msdiv' id='msdiv210' href='#msdiv210'>Msdiv 210</a>Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nibbāyissatināsavo.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_6414' href='#ms20Ap1_6414'>Ms 20Ap1_6414</a><a class='ref msdiv' id='msdiv211' href='#msdiv211'>Msdiv 211</a>Dhammaṃ abhisamentassa,<br>
sālacchannaṃ bhavissati;<br>
Citake jhāyamānassa,<br>
chadanaṃ tattha hessati’.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_6415' href='#ms20Ap1_6415'>Ms 20Ap1_6415</a><a class='ref msdiv' id='msdiv212' href='#msdiv212'>Msdiv 212</a>Vipākaṃ kittayitvāna,<br>
piyadassī mahāmuni;<br>
Parisāya dhammaṃ desesi,<br>
tappento dhammavuṭṭhiyā.</p>
<p><a class='ref sc' id='sc24' href='#sc24'>SC 24</a><a class='pts' id='pts2.433' href='#pts2.433'></a><a class='ref ms' id='ms20Ap1_6416' href='#ms20Ap1_6416'>Ms 20Ap1_6416</a><a class='ref msdiv' id='msdiv213' href='#msdiv213'>Msdiv 213</a>Tiṃsakappāni devesu,<br>
devarajjamakārayiṃ;<br>
Saṭṭhi ca sattakkhattuñca,<br>
cakkavattī ahosahaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_6417' href='#ms20Ap1_6417'>Ms 20Ap1_6417</a><a class='ref msdiv' id='msdiv214' href='#msdiv214'>Msdiv 214</a>Devalokā idhāgantvā,<br>
labhāmi vipulaṃ sukhaṃ;<br>
Idhāpi sālacchadanaṃ,<br>
maṇḍapassa idaṃ phalaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_6418' href='#ms20Ap1_6418'>Ms 20Ap1_6418</a><a class='ref msdiv' id='msdiv215' href='#msdiv215'>Msdiv 215</a>Ayaṃ pacchimako mayhaṃ,<br>
carimo vattate bhavo;<br>
Idhāpi sālacchadanaṃ,<br>
hessati sabbakālikaṃ.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_6419' href='#ms20Ap1_6419'>Ms 20Ap1_6419</a><a class='ref msdiv' id='msdiv216' href='#msdiv216'>Msdiv 216</a>Mahāmuniṃ tosayitvā,<br>
gotamaṃ sakyapuṅgavaṃ;<br>
Pattomhi acalaṃ ṭhānaṃ,<br>
hitvā jayaparājayaṃ.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_6420' href='#ms20Ap1_6420'>Ms 20Ap1_6420</a><a class='ref msdiv' id='msdiv217' href='#msdiv217'>Msdiv 217</a>Aṭṭhārase kappasate,<br>
yaṃ buddhamabhipūjayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap1_6421' href='#ms20Ap1_6421'>Ms 20Ap1_6421</a><a class='ref msdiv' id='msdiv218' href='#msdiv218'>Msdiv 218</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap1_6422' href='#ms20Ap1_6422'>Ms 20Ap1_6422</a><a class='ref msdiv' id='msdiv219' href='#msdiv219'>Msdiv 219</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap1_6423' href='#ms20Ap1_6423'>Ms 20Ap1_6423</a><a class='ref msdiv' id='msdiv220' href='#msdiv220'>Msdiv 220</a>Paṭisambhidā catasso,<br>
… pe …<br>
kataṃ buddhassa sāsanaṃ”. (5158)</p>
</blockquote>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap1_6424' href='#ms20Ap1_6424'>Ms 20Ap1_6424</a>Itthaṃ sudaṃ āyasmā sālamaṇḍapiyo thero imā gāthāyo abhāsitthāti.</p>
<p class='endsutta'><a class='ref sc' id='sc33' href='#sc33'>SC 33</a><a class='ref ms' id='ms20Ap1_6425' href='#ms20Ap1_6425'>Ms 20Ap1_6425</a>Sālamaṇḍapiyattherassāpadānaṃ dasamaṃ.</p>
<p class='endsection'><a class='ref sc' id='sc34' href='#sc34'>SC 34</a><a class='ref ms' id='ms20Ap1_6426' href='#ms20Ap1_6426'>Ms 20Ap1_6426</a>Paṃsukūlavaggo ekūnapaññāsamo.</p>
<p class='uddana-intro'><a class='ref sc' id='sc35' href='#sc35'>SC 35</a><a class='ref ms' id='ms20Ap1_6427' href='#ms20Ap1_6427'>Ms 20Ap1_6427</a>Tassuddānaṃ</p>
<blockquote class='uddanagatha'>
<p><a class='ref sc' id='sc36' href='#sc36'>SC 36</a><a class='ref ms' id='ms20Ap1_6428' href='#ms20Ap1_6428'>Ms 20Ap1_6428</a>Paṃsukūlaṃ buddhasaññī,<br>
bhisado ñāṇakittako;<br>
Candanī dhātupūjī ca,<br>
pulinuppādakopi ca.</p>
<p><a class='ref sc' id='sc37' href='#sc37'>SC 37</a><a class='ref ms' id='ms20Ap1_6429' href='#ms20Ap1_6429'>Ms 20Ap1_6429</a>Taraṇo dhammaruciko,<br>
sālamaṇḍapiyo tathā;<br>
Satāni dve honti gāthā,<br>
ūnavīsatimeva ca.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
