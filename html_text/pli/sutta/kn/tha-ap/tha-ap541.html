<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap541' lang='pli'>
<header>
<ul>
<li class='division'>Therāpadāna</li>
<li>Kaccāyanavagga</li>
</ul>
<h1>9. Rādhattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_7259' href='#ms20Ap1_7259'>Ms 20Ap1_7259</a><a class='ref msdiv' id='msdiv296' href='#msdiv296'>Msdiv 296</a>“Padumuttaro nāma jino,<br>
sabbalokavidū muni;<br>
Ito satasahassamhi,<br>
kappe uppajji cakkhumā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_7260' href='#ms20Ap1_7260'>Ms 20Ap1_7260</a><a class='ref msdiv' id='msdiv297' href='#msdiv297'>Msdiv 297</a>Ovādako viññāpako,<br>
tārako sabbapāṇinaṃ;<br>
Desanākusalo buddho,<br>
tāresi janataṃ bahuṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_7261' href='#ms20Ap1_7261'>Ms 20Ap1_7261</a><a class='ref msdiv' id='msdiv298' href='#msdiv298'>Msdiv 298</a>Anukampako kāruṇiko,<br>
hitesī sabbapāṇinaṃ;<br>
Sampatte titthiye sabbe,<br>
pañcasīle patiṭṭhapi.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_7262' href='#ms20Ap1_7262'>Ms 20Ap1_7262</a><a class='ref msdiv' id='msdiv299' href='#msdiv299'>Msdiv 299</a>Evaṃ nirākulaṃ āsi,<br>
suññataṃ titthiyehi ca;<br>
Vicittaṃ arahantehi,<br>
vasībhūtehi tādibhi.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_7263' href='#ms20Ap1_7263'>Ms 20Ap1_7263</a><a class='ref msdiv' id='msdiv300' href='#msdiv300'>Msdiv 300</a>Ratanānaṭṭhapaññāsaṃ,<br>
uggato so mahāmuni;<br>
Kañcanagghiyasaṅkāso,<br>
bāttiṃsavaralakkhaṇo.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_7264' href='#ms20Ap1_7264'>Ms 20Ap1_7264</a><a class='ref msdiv' id='msdiv301' href='#msdiv301'>Msdiv 301</a>Vassasatasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_7265' href='#ms20Ap1_7265'>Ms 20Ap1_7265</a><a class='ref msdiv' id='msdiv302' href='#msdiv302'>Msdiv 302</a>Tadāhaṃ haṃsavatiyaṃ,<br>
brāhmaṇo mantapāragū;<br>
Upecca taṃ naravaraṃ,<br>
assosiṃ dhammadesanaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_7266' href='#ms20Ap1_7266'>Ms 20Ap1_7266</a><a class='ref msdiv' id='msdiv303' href='#msdiv303'>Msdiv 303</a>Paññāpentaṃ mahāvīraṃ,<br>
parisāsu visāradaṃ;<br>
Paṭibhāneyyakaṃ bhikkhuṃ,<br>
etadagge vināyakaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_7267' href='#ms20Ap1_7267'>Ms 20Ap1_7267</a><a class='ref msdiv' id='msdiv304' href='#msdiv304'>Msdiv 304</a>Tadāhaṃ kāraṃ katvāna,<br>
sasaṃghe lokanāyake;<br>
Nipacca sirasā pāde,<br>
taṃ ṭhānaṃ abhipatthayiṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_7268' href='#ms20Ap1_7268'>Ms 20Ap1_7268</a><a class='ref msdiv' id='msdiv305' href='#msdiv305'>Msdiv 305</a>Tato maṃ bhagavā āha,<br>
siṅgīnikkhasamappabho;<br>
Sarena rajanīyena,<br>
kilesamalahārinā.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_7269' href='#ms20Ap1_7269'>Ms 20Ap1_7269</a><a class='ref msdiv' id='msdiv306' href='#msdiv306'>Msdiv 306</a>‘Sukhī bhavassu dīghāyu,<br>
sijjhatu paṇidhī tava;<br>
Sasaṃghe me kataṃ kāraṃ,<br>
atīva vipulaṃ tayā.</p>
<p><a class='ref sc' id='sc12' href='#sc12'>SC 12</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 2.485</a><a class='ref ms' id='ms20Ap1_7270' href='#ms20Ap1_7270'>Ms 20Ap1_7270</a><a class='ref msdiv' id='msdiv307' href='#msdiv307'>Msdiv 307</a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_7271' href='#ms20Ap1_7271'>Ms 20Ap1_7271</a><a class='ref msdiv' id='msdiv308' href='#msdiv308'>Msdiv 308</a>Tassa dhammesu dāyādo,<br>
oraso dhammanimmito;<br>
Rādhoti nāmadheyyena,<br>
hessati satthu sāvako.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_7272' href='#ms20Ap1_7272'>Ms 20Ap1_7272</a><a class='ref msdiv' id='msdiv309' href='#msdiv309'>Msdiv 309</a>Sa te hetuguṇe tuṭṭho,<br>
sakyaputto <span class='var' id='note1738' title='idaṃ pādadvayaṃ s2, s3 potthake' href='#note1738' title='idaṃ pādadvayaṃ s2, s3 potthake'>narāsabho</span>;<br>
Paṭibhāneyyakānaggaṃ,<br>
paññapessati nāyako’.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_7273' href='#ms20Ap1_7273'>Ms 20Ap1_7273</a><a class='ref msdiv' id='msdiv310' href='#msdiv310'>Msdiv 310</a>Taṃ sutvā mudito hutvā,<br>
yāvajīvaṃ tadā jinaṃ;<br>
Mettacitto paricariṃ,<br>
sato paññāsamāhito.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_7274' href='#ms20Ap1_7274'>Ms 20Ap1_7274</a><a class='ref msdiv' id='msdiv311' href='#msdiv311'>Msdiv 311</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_7275' href='#ms20Ap1_7275'>Ms 20Ap1_7275</a><a class='ref msdiv' id='msdiv312' href='#msdiv312'>Msdiv 312</a>Satānaṃ tīṇikkhattuñca,<br>
devarajjamakārayiṃ;<br>
Satānaṃ pañcakkhattuñca,<br>
cakkavattī ahosahaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_7276' href='#ms20Ap1_7276'>Ms 20Ap1_7276</a><a class='ref msdiv' id='msdiv313' href='#msdiv313'>Msdiv 313</a>Padesarajjaṃ vipulaṃ,<br>
gaṇanāto asaṅkhiyaṃ;<br>
Sabbattha sukhito āsiṃ,<br>
tassa kammassa vāhasā.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_7277' href='#ms20Ap1_7277'>Ms 20Ap1_7277</a><a class='ref msdiv' id='msdiv314' href='#msdiv314'>Msdiv 314</a>Pacchime bhave sampatte,<br>
giribbajapuruttame;<br>
Jāto vippakule niddhe,<br>
vikalacchādanāsane.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_7278' href='#ms20Ap1_7278'>Ms 20Ap1_7278</a><a class='ref msdiv' id='msdiv315' href='#msdiv315'>Msdiv 315</a>Kaṭacchubhikkhaṃ pādāsiṃ,<br>
sāriputtassa tādino;<br>
Yadā jiṇṇo ca vuddho ca,<br>
tadārāmamupāgamiṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_7279' href='#ms20Ap1_7279'>Ms 20Ap1_7279</a><a class='ref msdiv' id='msdiv316' href='#msdiv316'>Msdiv 316</a><span class='var' id='note1739' title='pabbājenti na maṃ keci (bj, s2, s3, pts1)' href='#note1739' title='pabbājenti na maṃ keci (bj, s2, s3, pts1)'>Pabbajati na maṃ koci</span>,<br>
jiṇṇadubbalathāmakaṃ;<br>
Tena dīno <span class='var' id='note1740' title='tena jiṇṇo vivaṇṇaṅgo (pts1) | vivaṇṇako (mr)' href='#note1740' title='tena jiṇṇo vivaṇṇaṅgo (pts1) | vivaṇṇako (mr)'>vivaṇṇaṅgo</span>,<br>
soko cāsiṃ tadā ahaṃ.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_7280' href='#ms20Ap1_7280'>Ms 20Ap1_7280</a><a class='ref msdiv' id='msdiv317' href='#msdiv317'>Msdiv 317</a>Disvā mahākāruṇiko,<br>
<span class='var' id='note1741' title='mamāha so (bj) | mamāha sa (pts1)' href='#note1741' title='mamāha so (bj) | mamāha sa (pts1)'>mamamāha</span> mahāmuni;<br>
‘Kimatthaṃ puttasokaṭṭo,<br>
brūhi te cittajaṃ rujaṃ’.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_7281' href='#ms20Ap1_7281'>Ms 20Ap1_7281</a><a class='ref msdiv' id='msdiv318' href='#msdiv318'>Msdiv 318</a>‘Pabbajjaṃ na labhe vīra,<br>
svākkhāte tava sāsane;<br>
Tena sokena dīnosmi,<br>
saraṇaṃ hohi nāyaka’.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_7282' href='#ms20Ap1_7282'>Ms 20Ap1_7282</a><a class='ref msdiv' id='msdiv319' href='#msdiv319'>Msdiv 319</a>Tadā bhikkhū samānetvā,<br>
apucchi munisattamo;<br>
‘Imassa adhikāraṃ ye,<br>
saranti byāharantu te’.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_7283' href='#ms20Ap1_7283'>Ms 20Ap1_7283</a><a class='ref msdiv' id='msdiv320' href='#msdiv320'>Msdiv 320</a>Sāriputto tadāvoca,<br>
‘kāramassa sarāmahaṃ;<br>
Kaṭacchubhikkhaṃ dāpesi,<br>
piṇḍāya carato mama’.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_7284' href='#ms20Ap1_7284'>Ms 20Ap1_7284</a><a class='ref msdiv' id='msdiv321' href='#msdiv321'>Msdiv 321</a>‘Sādhu sādhu kataññūsi,<br>
sāriputta imaṃ tuvaṃ;<br>
Pabbājehi dijaṃ vuḍḍhaṃ,<br>
hessatājāniyo ayaṃ’.</p>
<p><a class='ref sc' id='sc27' href='#sc27'>SC 27</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 2.486</a><a class='ref ms' id='ms20Ap1_7285' href='#ms20Ap1_7285'>Ms 20Ap1_7285</a><a class='ref msdiv' id='msdiv322' href='#msdiv322'>Msdiv 322</a>Tato alatthaṃ pabbajjaṃ,<br>
kammavācopasampadaṃ;<br>
Na cireneva kālena,<br>
pāpuṇiṃ āsavakkhayaṃ.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_7286' href='#ms20Ap1_7286'>Ms 20Ap1_7286</a><a class='ref msdiv' id='msdiv323' href='#msdiv323'>Msdiv 323</a>Sakkaccaṃ munino vākyaṃ,<br>
suṇāmi mudito yato;<br>
Paṭibhāneyyakānaggaṃ,<br>
tato maṃ ṭhapayī jino.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap1_7287' href='#ms20Ap1_7287'>Ms 20Ap1_7287</a><a class='ref msdiv' id='msdiv324' href='#msdiv324'>Msdiv 324</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap1_7288' href='#ms20Ap1_7288'>Ms 20Ap1_7288</a><a class='ref msdiv' id='msdiv325' href='#msdiv325'>Msdiv 325</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap1_7289' href='#ms20Ap1_7289'>Ms 20Ap1_7289</a><a class='ref msdiv' id='msdiv326' href='#msdiv326'>Msdiv 326</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap1_7290' href='#ms20Ap1_7290'>Ms 20Ap1_7290</a>Itthaṃ sudaṃ āyasmā rādho thero imā gāthāyo abhāsitthāti.</p>
<p class='endsutta'><a class='ref sc' id='sc33' href='#sc33'>SC 33</a><a class='ref ms' id='ms20Ap1_7291' href='#ms20Ap1_7291'>Ms 20Ap1_7291</a>Rādhattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
