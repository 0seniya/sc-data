<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap412' lang='pli'>
<header>
<ul>
<li class='division'>Therāpadāna</li>
<li>Metteyyavagga</li>
</ul>
<h1>10. Udenattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli2.362' href='#pts-vp-pli2.362'>PTS vp Pali 2.362</a><a class='ref ms' id='ms20Ap1_5194' href='#ms20Ap1_5194'>Ms 20Ap1_5194</a><a class='ref msdiv' id='msdiv330' href='#msdiv330'>Msdiv 330</a>“Himavantassāvidūre,<br>
padumo nāma pabbato;<br>
Assamo sukato mayhaṃ,<br>
paṇṇasālā sumāpitā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_5195' href='#ms20Ap1_5195'>Ms 20Ap1_5195</a><a class='ref msdiv' id='msdiv331' href='#msdiv331'>Msdiv 331</a>Nadiyo sandare tattha,<br>
supatitthā manoramā;<br>
Acchodakā sītajalā,<br>
sandare nadiyo sadā.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_5196' href='#ms20Ap1_5196'>Ms 20Ap1_5196</a><a class='ref msdiv' id='msdiv332' href='#msdiv332'>Msdiv 332</a>Pāṭhīnā pāvusā macchā,<br>
balajā muñjarohitā;<br>
Sobhentā nadiyo ete,<br>
vasanti nadiyā sadā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_5197' href='#ms20Ap1_5197'>Ms 20Ap1_5197</a><a class='ref msdiv' id='msdiv333' href='#msdiv333'>Msdiv 333</a>Ambajambūhi sañchannā,<br>
kareritilakā tathā;<br>
Uddālakā pāṭaliyo,<br>
sobhenti mama assamaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_5198' href='#ms20Ap1_5198'>Ms 20Ap1_5198</a><a class='ref msdiv' id='msdiv334' href='#msdiv334'>Msdiv 334</a>Aṅkolakā bimbijālā,<br>
māyākārī ca pupphitā;<br>
Gandhena upavāyantā,<br>
sobhenti mama assamaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_5199' href='#ms20Ap1_5199'>Ms 20Ap1_5199</a><a class='ref msdiv' id='msdiv335' href='#msdiv335'>Msdiv 335</a>Atimuttā sattalikā,<br>
nāgā sālā ca pupphitā;<br>
Dibbagandhaṃ sampavantā,<br>
sobhenti mama assamaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_5200' href='#ms20Ap1_5200'>Ms 20Ap1_5200</a><a class='ref msdiv' id='msdiv336' href='#msdiv336'>Msdiv 336</a>Kosambā saḷalā nīpā,<br>
<span class='var' id='note1303' title='aṭṭhaṅgā ca supupphitā (bj) | hatthapātā ca pupphitā (s2, s3) | kaṭṭhaṅgā ca supupphitā (pts1)'>aṭṭhaṅgāpi ca pupphitā</span>;<br>
Dibbagandhaṃ sampavantā,<br>
sobhenti mama assamaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_5201' href='#ms20Ap1_5201'>Ms 20Ap1_5201</a><a class='ref msdiv' id='msdiv337' href='#msdiv337'>Msdiv 337</a>Harītakā āmalakā,<br>
ambajambuvibhītakā;<br>
Kolā bhallātakā billā,<br>
phalāni bahu assame.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_5202' href='#ms20Ap1_5202'>Ms 20Ap1_5202</a><a class='ref msdiv' id='msdiv338' href='#msdiv338'>Msdiv 338</a>Kalambā kandalī tattha,<br>
pupphanti mama assame;<br>
<span class='var' id='note1304' title='dibbagandhā (bj) | dibbā gandhā (s2, s3, pts1)'>Dibbagandhaṃ</span> sampavantā,<br>
sobhenti mama assamaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_5203' href='#ms20Ap1_5203'>Ms 20Ap1_5203</a><a class='ref msdiv' id='msdiv339' href='#msdiv339'>Msdiv 339</a><span class='var' id='note1305' title='asokapiṇḍī ca varī (bj, s2, s3) | asokapiṇḍī ca vārī (pts1)'>Asokapiṇḍivārī ca</span>,<br>
nimbarukkhā ca pupphitā;<br>
Dibbagandhaṃ sampavantā,<br>
sobhenti mama assamaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_5204' href='#ms20Ap1_5204'>Ms 20Ap1_5204</a><a class='ref msdiv' id='msdiv340' href='#msdiv340'>Msdiv 340</a>Punnāgā giripunnāgā,<br>
timirā tattha pupphitā;<br>
Dibbagandhaṃ sampavantā,<br>
sobhenti mama assamaṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_5205' href='#ms20Ap1_5205'>Ms 20Ap1_5205</a><a class='ref msdiv' id='msdiv341' href='#msdiv341'>Msdiv 341</a>Nigguṇḍī sirinigguṇḍī,<br>
camparukkhettha pupphitā;<br>
Dibbagandhaṃ sampavantā,<br>
sobhenti mama assamaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_5206' href='#ms20Ap1_5206'>Ms 20Ap1_5206</a><a class='ref msdiv' id='msdiv342' href='#msdiv342'>Msdiv 342</a>Avidūre pokkharaṇī,<br>
cakkavākūpakūjitā;<br>
Mandālakehi sañchannā,<br>
padumuppalakehi ca.</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli2.363' href='#pts-vp-pli2.363'>PTS vp Pali 2.363</a><a class='ref ms' id='ms20Ap1_5207' href='#ms20Ap1_5207'>Ms 20Ap1_5207</a><a class='ref msdiv' id='msdiv343' href='#msdiv343'>Msdiv 343</a>Acchodakā sītajalā,<br>
supatitthā manoramā;<br>
Acchā phalikasamānā,<br>
sobhenti mama assamaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_5208' href='#ms20Ap1_5208'>Ms 20Ap1_5208</a><a class='ref msdiv' id='msdiv344' href='#msdiv344'>Msdiv 344</a>Padumā pupphare tattha,<br>
puṇḍarīkā ca uppalā;<br>
Mandālakehi sañchannā,<br>
sobhenti mama assamaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_5209' href='#ms20Ap1_5209'>Ms 20Ap1_5209</a><a class='ref msdiv' id='msdiv345' href='#msdiv345'>Msdiv 345</a>Pāṭhīnā pāvusā macchā,<br>
balajā muñjarohitā;<br>
Vicarantāva te tattha,<br>
sobhenti mama assamaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_5210' href='#ms20Ap1_5210'>Ms 20Ap1_5210</a><a class='ref msdiv' id='msdiv346' href='#msdiv346'>Msdiv 346</a>Kumbhīlā susumārā ca,<br>
kacchapā ca gahā bahū;<br>
Ogahā ajagarā ca,<br>
sobhenti mama assamaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_5211' href='#ms20Ap1_5211'>Ms 20Ap1_5211</a><a class='ref msdiv' id='msdiv347' href='#msdiv347'>Msdiv 347</a>Pārevatā ravihaṃsā,<br>
cakkavākā nadīcarā;<br>
Dindibhā sāḷikā cettha,<br>
sobhenti mama assamaṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_5212' href='#ms20Ap1_5212'>Ms 20Ap1_5212</a><a class='ref msdiv' id='msdiv348' href='#msdiv348'>Msdiv 348</a>Nayitā ambagandhī ca,<br>
ketakā tattha pupphitā;<br>
Dibbagandhaṃ sampavantā,<br>
sobhenti mama assamaṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_5213' href='#ms20Ap1_5213'>Ms 20Ap1_5213</a><a class='ref msdiv' id='msdiv349' href='#msdiv349'>Msdiv 349</a>Sīhā byagghā ca dīpī ca,<br>
acchakokataracchakā;<br>
Anusañcarantā pavane,<br>
sobhenti mama assamaṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_5214' href='#ms20Ap1_5214'>Ms 20Ap1_5214</a><a class='ref msdiv' id='msdiv350' href='#msdiv350'>Msdiv 350</a>Jaṭābhārena bharitā,<br>
ajinuttaravāsanā;<br>
Anusañcarantā pavane,<br>
sobhenti mama assamaṃ.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_5215' href='#ms20Ap1_5215'>Ms 20Ap1_5215</a><a class='ref msdiv' id='msdiv351' href='#msdiv351'>Msdiv 351</a>Ajinānidharā ete,<br>
nipakā santavuttino;<br>
Appāhārāva te sabbe,<br>
sobhenti mama assamaṃ.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_5216' href='#ms20Ap1_5216'>Ms 20Ap1_5216</a><a class='ref msdiv' id='msdiv352' href='#msdiv352'>Msdiv 352</a>Khāribhāraṃ gahetvāna,<br>
ajjhogayha vanaṃ tadā;<br>
Mūlaphalāni bhuñjantā,<br>
vasanti assame tadā.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_5217' href='#ms20Ap1_5217'>Ms 20Ap1_5217</a><a class='ref msdiv' id='msdiv353' href='#msdiv353'>Msdiv 353</a>Na te dāruṃ āharanti,<br>
udakaṃ pādadhovanaṃ;<br>
Sabbesaṃ ānubhāvena,<br>
sayamevāharīyati.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_5218' href='#ms20Ap1_5218'>Ms 20Ap1_5218</a><a class='ref msdiv' id='msdiv354' href='#msdiv354'>Msdiv 354</a>Cullāsītisahassāni,<br>
isayettha samāgatā;<br>
Sabbeva jhāyino ete,<br>
uttamatthagavesakā.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_5219' href='#ms20Ap1_5219'>Ms 20Ap1_5219</a><a class='ref msdiv' id='msdiv355' href='#msdiv355'>Msdiv 355</a>Tapassino brahmacārī,<br>
codentā appanāva te;<br>
Ambarāvacarā sabbe,<br>
vasanti assame tadā.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_5220' href='#ms20Ap1_5220'>Ms 20Ap1_5220</a><a class='ref msdiv' id='msdiv356' href='#msdiv356'>Msdiv 356</a>Pañcāhaṃ sannipatanti,<br>
ekaggā santavuttino;<br>
Aññoññaṃ abhivādetvā,<br>
pakkamanti disāmukhā.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_5221' href='#ms20Ap1_5221'>Ms 20Ap1_5221</a><a class='ref msdiv' id='msdiv357' href='#msdiv357'>Msdiv 357</a>Padumuttaro nāma jino,<br>
sabbadhammāna pāragū;<br>
Tamandhakāraṃ vidhamaṃ,<br>
uppajji tāvade jino.</p>
<p><a class='ref sc' id='sc29' href='#sc29'>SC 29</a><a class='ref pts-vp-pli' id='pts-vp-pli2.364' href='#pts-vp-pli2.364'>PTS vp Pali 2.364</a><a class='ref ms' id='ms20Ap1_5222' href='#ms20Ap1_5222'>Ms 20Ap1_5222</a><a class='ref msdiv' id='msdiv358' href='#msdiv358'>Msdiv 358</a>Mama assamasāmantā,<br>
yakkho āsi mahiddhiko;<br>
So me saṃsittha sambuddhaṃ,<br>
jalajuttamanāyakaṃ.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap1_5223' href='#ms20Ap1_5223'>Ms 20Ap1_5223</a><a class='ref msdiv' id='msdiv359' href='#msdiv359'>Msdiv 359</a>‘Esa buddho samuppanno,<br>
Padumuttaro mahāmuni;<br>
Khippaṃ gantvāna sambuddhaṃ,<br>
Payirūpāsa mārisa’.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap1_5224' href='#ms20Ap1_5224'>Ms 20Ap1_5224</a><a class='ref msdiv' id='msdiv360' href='#msdiv360'>Msdiv 360</a>Yakkhassa vacanaṃ sutvā,<br>
vippasannena cetasā;<br>
Assamaṃ saṃsāmetvāna,<br>
nikkhamiṃ vipinā tadā.</p>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap1_5225' href='#ms20Ap1_5225'>Ms 20Ap1_5225</a><a class='ref msdiv' id='msdiv361' href='#msdiv361'>Msdiv 361</a>Ceḷeva ḍayhamānamhi,<br>
nikkhamitvāna assamā;<br>
Ekarattiṃ <span class='var' id='note1306' title='nivasitvā (bj) | nivāsitvā (s2, s3) | nivāsena (?)'>nivāsetvā</span>,<br>
upagacchiṃ vināyakaṃ.</p>
<p><a class='ref sc' id='sc33' href='#sc33'>SC 33</a><a class='ref ms' id='ms20Ap1_5226' href='#ms20Ap1_5226'>Ms 20Ap1_5226</a><a class='ref msdiv' id='msdiv362' href='#msdiv362'>Msdiv 362</a>Padumuttaro lokavidū,<br>
āhutīnaṃ paṭiggaho;<br>
Catusaccaṃ pakāsento,<br>
desesi amataṃ padaṃ.</p>
<p><a class='ref sc' id='sc34' href='#sc34'>SC 34</a><a class='ref ms' id='ms20Ap1_5227' href='#ms20Ap1_5227'>Ms 20Ap1_5227</a><a class='ref msdiv' id='msdiv363' href='#msdiv363'>Msdiv 363</a>Suphullaṃ padumaṃ gayha,<br>
upagantvā mahesino;<br>
Pasannacitto sumano,<br>
buddhassa abhiropayiṃ.</p>
<p><a class='ref sc' id='sc35' href='#sc35'>SC 35</a><a class='ref ms' id='ms20Ap1_5228' href='#ms20Ap1_5228'>Ms 20Ap1_5228</a><a class='ref msdiv' id='msdiv364' href='#msdiv364'>Msdiv 364</a>Pūjayitvāna sambuddhaṃ,<br>
jalajuttamanāyakaṃ;<br>
Ekaṃsaṃ ajinaṃ katvā,<br>
santhaviṃ lokanāyakaṃ.</p>
<p><a class='ref sc' id='sc36' href='#sc36'>SC 36</a><a class='ref ms' id='ms20Ap1_5229' href='#ms20Ap1_5229'>Ms 20Ap1_5229</a><a class='ref msdiv' id='msdiv365' href='#msdiv365'>Msdiv 365</a>‘Yena ñāṇena sambuddho,<br>
vasatīha anāsavo;<br>
Taṃ ñāṇaṃ kittayissāmi,<br>
suṇātha mama bhāsato.</p>
<p><a class='ref sc' id='sc37' href='#sc37'>SC 37</a><a class='ref ms' id='ms20Ap1_5230' href='#ms20Ap1_5230'>Ms 20Ap1_5230</a><a class='ref msdiv' id='msdiv366' href='#msdiv366'>Msdiv 366</a>Saṃsārasotaṃ chinditvā,<br>
tāresi sabbapāṇinaṃ;<br>
Tava dhammaṃ suṇitvāna,<br>
taṇhāsotaṃ taranti te.</p>
<p><a class='ref sc' id='sc38' href='#sc38'>SC 38</a><a class='ref ms' id='ms20Ap1_5231' href='#ms20Ap1_5231'>Ms 20Ap1_5231</a><a class='ref msdiv' id='msdiv367' href='#msdiv367'>Msdiv 367</a>Tuvaṃ satthā ca ketu ca,<br>
dhajo yūpo ca pāṇinaṃ;<br>
Parāyaṇo patiṭṭhā ca,<br>
dīpo ca <span class='var' id='note1307' title='dipaduttama (bj, pts1) | dipaduttamo (s2, s3)'>dvipaduttama</span>.</p>
<p><a class='ref sc' id='sc39' href='#sc39'>SC 39</a><a class='ref ms' id='ms20Ap1_5232' href='#ms20Ap1_5232'>Ms 20Ap1_5232</a><a class='ref msdiv' id='msdiv368' href='#msdiv368'>Msdiv 368</a>Yāvatā gaṇino loke,<br>
satthavāhā pavuccare;<br>
Tuvaṃ aggosi sabbaññu,<br>
tava antogadhāva te.</p>
<p><a class='ref sc' id='sc40' href='#sc40'>SC 40</a><a class='ref ms' id='ms20Ap1_5233' href='#ms20Ap1_5233'>Ms 20Ap1_5233</a><a class='ref msdiv' id='msdiv369' href='#msdiv369'>Msdiv 369</a>Tava ñāṇena sabbaññu,<br>
tāresi janataṃ bahuṃ;<br>
Tava dassanamāgamma,<br>
dukkhassantaṃ karissare.</p>
<p><a class='ref sc' id='sc41' href='#sc41'>SC 41</a><a class='ref ms' id='ms20Ap1_5234' href='#ms20Ap1_5234'>Ms 20Ap1_5234</a><a class='ref msdiv' id='msdiv370' href='#msdiv370'>Msdiv 370</a>Ye kecime gandhajātā,<br>
loke vāyanti cakkhuma;<br>
Tava gandhasamo natthi,<br>
puññakkhette mahāmune.</p>
<p><a class='ref sc' id='sc42' href='#sc42'>SC 42</a><a class='ref ms' id='ms20Ap1_5235' href='#ms20Ap1_5235'>Ms 20Ap1_5235</a><a class='ref msdiv' id='msdiv371' href='#msdiv371'>Msdiv 371</a>Tiracchānayoniṃ nirayaṃ,<br>
<span class='var' id='note1308' title='parimocehi (s2, s3, mr)'>parimocesi</span> cakkhuma;<br>
Asaṅkhataṃ padaṃ santaṃ,<br>
<span class='var' id='note1309' title='desehi (mr)'>desesi</span> tvaṃ mahāmune’.</p>
<p><a class='ref sc' id='sc43' href='#sc43'>SC 43</a><a class='ref ms' id='ms20Ap1_5236' href='#ms20Ap1_5236'>Ms 20Ap1_5236</a><a class='ref msdiv' id='msdiv372' href='#msdiv372'>Msdiv 372</a>Padumuttaro lokavidū,<br>
āhutīnaṃ paṭiggaho;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class='ref sc' id='sc44' href='#sc44'>SC 44</a><a class='ref pts-vp-pli' id='pts-vp-pli2.365' href='#pts-vp-pli2.365'>PTS vp Pali 2.365</a><a class='ref ms' id='ms20Ap1_5237' href='#ms20Ap1_5237'>Ms 20Ap1_5237</a><a class='ref msdiv' id='msdiv373' href='#msdiv373'>Msdiv 373</a>‘Yo me ñāṇaṃ apūjesi,<br>
pasanno sehi pāṇibhi;<br>
Tamahaṃ kittayissāmi,<br>
suṇātha mama bhāsato.</p>
<p><a class='ref sc' id='sc45' href='#sc45'>SC 45</a><a class='ref ms' id='ms20Ap1_5238' href='#ms20Ap1_5238'>Ms 20Ap1_5238</a><a class='ref msdiv' id='msdiv374' href='#msdiv374'>Msdiv 374</a>Tiṃsakappasahassāni,<br>
devaloke ramissati;<br>
Sahassakkhattuṃ rājā ca,<br>
cakkavattī bhavissati’.</p>
<p><a class='ref sc' id='sc46' href='#sc46'>SC 46</a><a class='ref ms' id='ms20Ap1_5239' href='#ms20Ap1_5239'>Ms 20Ap1_5239</a><a class='ref msdiv' id='msdiv375' href='#msdiv375'>Msdiv 375</a>Suladdhalābhaṃ laddhomhi,<br>
tosayitvāna subbataṃ;<br>
Sabbāsave pariññāya,<br>
viharāmi anāsavo.</p>
<p><a class='ref sc' id='sc47' href='#sc47'>SC 47</a><a class='ref ms' id='ms20Ap1_5240' href='#ms20Ap1_5240'>Ms 20Ap1_5240</a><a class='ref msdiv' id='msdiv376' href='#msdiv376'>Msdiv 376</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc48' href='#sc48'>SC 48</a><a class='ref ms' id='ms20Ap1_5241' href='#ms20Ap1_5241'>Ms 20Ap1_5241</a><a class='ref msdiv' id='msdiv377' href='#msdiv377'>Msdiv 377</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc49' href='#sc49'>SC 49</a><a class='ref ms' id='ms20Ap1_5242' href='#ms20Ap1_5242'>Ms 20Ap1_5242</a><a class='ref msdiv' id='msdiv378' href='#msdiv378'>Msdiv 378</a>Paṭisambhidā catasso,<br>
… pe …<br>
kataṃ buddhassa sāsanaṃ”. (4264)</p>
</blockquote>
<p><a class='ref sc' id='sc50' href='#sc50'>SC 50</a><a class='ref ms' id='ms20Ap1_5243' href='#ms20Ap1_5243'>Ms 20Ap1_5243</a>Itthaṃ sudaṃ āyasmā udeno thero imā gāthāyo abhāsitthāti.</p>
<p class='endsutta'><a class='ref sc' id='sc51' href='#sc51'>SC 51</a><a class='ref ms' id='ms20Ap1_5244' href='#ms20Ap1_5244'>Ms 20Ap1_5244</a>Udenattherassāpadānaṃ dasamaṃ.</p>
<p class='endsection'><a class='ref sc' id='sc52' href='#sc52'>SC 52</a><a class='ref ms' id='ms20Ap1_5245' href='#ms20Ap1_5245'>Ms 20Ap1_5245</a>Metteyyavaggo ekacattālīsamo.</p>
<p class='uddana-intro'><a class='ref sc' id='sc53' href='#sc53'>SC 53</a><a class='ref ms' id='ms20Ap1_5246' href='#ms20Ap1_5246'>Ms 20Ap1_5246</a>Tassuddānaṃ</p>
<blockquote class='uddanagatha'>
<p><a class='ref sc' id='sc54' href='#sc54'>SC 54</a><a class='ref ms' id='ms20Ap1_5247' href='#ms20Ap1_5247'>Ms 20Ap1_5247</a>Metteyyo puṇṇako thero,<br>
mettagū dhotakopi ca;<br>
Upasivo ca nando ca,<br>
hemako sattamo tahiṃ.</p>
<p><a class='ref sc' id='sc55' href='#sc55'>SC 55</a><a class='ref ms' id='ms20Ap1_5248' href='#ms20Ap1_5248'>Ms 20Ap1_5248</a>Todeyyo jatukaṇṇī ca,<br>
udeno ca mahāyaso;<br>
Tīṇi gāthāsatānettha,<br>
asīti tīṇi cuttariṃ.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
