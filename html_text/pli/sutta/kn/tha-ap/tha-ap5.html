<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap5' lang='pli'>
<header>
<ul>
<li class='division'>Therāpadāna</li>
<li>Buddhavagga</li>
</ul>
<h1>5. Mahākassapattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_409' href='#ms20Ap1_409'>Ms 20Ap1_409</a><a class='ref msdiv' id='msdiv398' href='#msdiv398'>Msdiv 398</a>“Padumuttarassa bhagavato,<br>
Lokajeṭṭhassa tādino;<br>
Nibbute lokanāthamhi,<br>
Pūjaṃ kubbanti satthuno.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_410' href='#ms20Ap1_410'>Ms 20Ap1_410</a><a class='ref msdiv' id='msdiv399' href='#msdiv399'>Msdiv 399</a>Udaggacittā janatā,<br>
āmoditapamoditā;<br>
Tesu saṃvegajātesu,<br>
pīti me udapajjatha.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_411' href='#ms20Ap1_411'>Ms 20Ap1_411</a><a class='ref msdiv' id='msdiv400' href='#msdiv400'>Msdiv 400</a>Ñātimitte samānetvā,<br>
idaṃ vacanamabraviṃ;<br>
Parinibbuto mahāvīro,<br>
handa pūjaṃ karomase.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_412' href='#ms20Ap1_412'>Ms 20Ap1_412</a><a class='ref msdiv' id='msdiv401' href='#msdiv401'>Msdiv 401</a>Sādhūti te paṭissutvā,<br>
bhiyyo hāsaṃ janiṃsu me;<br>
Buddhasmiṃ lokanāthamhi,<br>
kāhāma puññasañcayaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_413' href='#ms20Ap1_413'>Ms 20Ap1_413</a><a class='ref msdiv' id='msdiv402' href='#msdiv402'>Msdiv 402</a>Agghiyaṃ sukataṃ katvā,<br>
satahatthasamuggataṃ;<br>
Diyaḍḍhahatthapatthaṭaṃ,<br>
vimānaṃ nabhamuggataṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_414' href='#ms20Ap1_414'>Ms 20Ap1_414</a><a class='ref msdiv' id='msdiv403' href='#msdiv403'>Msdiv 403</a>Katvāna hammiyaṃ tattha,<br>
tālapantīhi cittitaṃ;<br>
Sakaṃ cittaṃ pasādetvā,<br>
cetiyaṃ pūjayuttamaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_415' href='#ms20Ap1_415'>Ms 20Ap1_415</a><a class='ref msdiv' id='msdiv404' href='#msdiv404'>Msdiv 404</a>Aggikkhandhova jalito,<br>
kiṃsuko <span class='var' id='note124' title='sālarājāva (bj, s2, s3, pts1) | kiṃsuko viya (si)'>iva</span> phullito;<br>
Indalaṭṭhīva ākāse,<br>
obhāsati catuddisā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_416' href='#ms20Ap1_416'>Ms 20Ap1_416</a><a class='ref msdiv' id='msdiv405' href='#msdiv405'>Msdiv 405</a>Tattha cittaṃ pasādetvā,<br>
katvāna kusalaṃ bahuṃ;<br>
Pubbakammaṃ saritvāna,<br>
tidasaṃ upapajjahaṃ.</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli1.34' href='#pts-vp-pli1.34'>PTS vp Pali 1.34</a><a class='ref ms' id='ms20Ap1_417' href='#ms20Ap1_417'>Ms 20Ap1_417</a><a class='ref msdiv' id='msdiv406' href='#msdiv406'>Msdiv 406</a>Sahassayuttaṃ hayavāhiṃ,<br>
Dibbayānamadhiṭṭhito;<br>
Ubbiddhaṃ bhavanaṃ mayhaṃ,<br>
Sattabhūmaṃ samuggataṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_418' href='#ms20Ap1_418'>Ms 20Ap1_418</a><a class='ref msdiv' id='msdiv407' href='#msdiv407'>Msdiv 407</a>Kūṭāgārasahassāni,<br>
sabbasoṇṇamayā ahuṃ;<br>
Jalanti sakatejena,<br>
disā sabbā pabhāsayaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_419' href='#ms20Ap1_419'>Ms 20Ap1_419</a><a class='ref msdiv' id='msdiv408' href='#msdiv408'>Msdiv 408</a>Santi aññepi niyyūhā,<br>
lohitaṅgamayā tadā;<br>
Tepi jotanti ābhāya,<br>
samantā caturo disā.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_420' href='#ms20Ap1_420'>Ms 20Ap1_420</a><a class='ref msdiv' id='msdiv409' href='#msdiv409'>Msdiv 409</a>Puññakammābhinibbattā,<br>
kūṭāgārā sunimmitā;<br>
Maṇimayāpi jotanti,<br>
disā <span class='var' id='note125' title='disodisaṃ (s2, s3)'>dasa</span> samantato.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_421' href='#ms20Ap1_421'>Ms 20Ap1_421</a><a class='ref msdiv' id='msdiv410' href='#msdiv410'>Msdiv 410</a>Tesaṃ ujjotamānānaṃ,<br>
obhāso vipulo ahu;<br>
Sabbe deve abhibhomi,<br>
puññakammassidaṃ phalaṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_422' href='#ms20Ap1_422'>Ms 20Ap1_422</a><a class='ref msdiv' id='msdiv411' href='#msdiv411'>Msdiv 411</a>Saṭṭhikappasahassamhi,<br>
ubbiddho nāma khattiyo;<br>
Cāturanto vijitāvī,<br>
pathaviṃ āvasiṃ ahaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_423' href='#ms20Ap1_423'>Ms 20Ap1_423</a><a class='ref msdiv' id='msdiv412' href='#msdiv412'>Msdiv 412</a>Tatheva bhaddake kappe,<br>
tiṃsakkhattuṃ ahosahaṃ;<br>
Sakakammābhiraddhomhi,<br>
cakkavattī mahabbalo.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_424' href='#ms20Ap1_424'>Ms 20Ap1_424</a><a class='ref msdiv' id='msdiv413' href='#msdiv413'>Msdiv 413</a>Sattaratanasampanno,<br>
catudīpamhi issaro;<br>
Tatthāpi bhavanaṃ mayhaṃ,<br>
indalaṭṭhīva uggataṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_425' href='#ms20Ap1_425'>Ms 20Ap1_425</a><a class='ref msdiv' id='msdiv414' href='#msdiv414'>Msdiv 414</a>Āyāmato catubbīsaṃ,<br>
vitthārena ca dvādasa;<br>
<span class='var' id='note126' title='rammakaṃ (bj, s2, s3, pts1)'>Rammaṇaṃ</span> nāma nagaraṃ,<br>
daḷhapākāratoraṇaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_426' href='#ms20Ap1_426'>Ms 20Ap1_426</a><a class='ref msdiv' id='msdiv415' href='#msdiv415'>Msdiv 415</a>Āyāmato pañcasataṃ,<br>
vitthārena tadaḍḍhakaṃ;<br>
Ākiṇṇaṃ janakāyehi,<br>
tidasānaṃ puraṃ viya.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_427' href='#ms20Ap1_427'>Ms 20Ap1_427</a><a class='ref msdiv' id='msdiv416' href='#msdiv416'>Msdiv 416</a>Yathā sūcighare sūcī,<br>
pakkhittā paṇṇavīsati;<br>
Aññamaññaṃ paghaṭṭenti,<br>
ākiṇṇaṃ hoti <span class='var' id='note127' title='taṃ tadā (bj, pts1) | satatā (s2, s3) | saṅkaraṃ (?)'>laṅkataṃ</span>.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_428' href='#ms20Ap1_428'>Ms 20Ap1_428</a><a class='ref msdiv' id='msdiv417' href='#msdiv417'>Msdiv 417</a>Evampi nagaraṃ mayhaṃ,<br>
hatthissarathasaṅkulaṃ;<br>
Manussehi sadākiṇṇaṃ,<br>
rammaṇaṃ nagaruttamaṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_429' href='#ms20Ap1_429'>Ms 20Ap1_429</a><a class='ref msdiv' id='msdiv418' href='#msdiv418'>Msdiv 418</a>Tattha bhutvā pivitvā ca,<br>
<span class='var' id='note128' title='puna devattataṃ gato (s2, s3, pts1) | punapi devataṅgato (mr)'>puna devattanaṃ gato</span>;<br>
Bhave pacchimake mayhaṃ,<br>
ahosi kulasampadā.</p>
<p><a class='ref sc' id='sc22' href='#sc22'>SC 22</a><a class='ref pts-vp-pli' id='pts-vp-pli1.35' href='#pts-vp-pli1.35'>PTS vp Pali 1.35</a><a class='ref ms' id='ms20Ap1_430' href='#ms20Ap1_430'>Ms 20Ap1_430</a><a class='ref msdiv' id='msdiv419' href='#msdiv419'>Msdiv 419</a>Brāhmaññakulasambhūto,<br>
mahāratanasañcayo;<br>
Asītikoṭiyo hitvā,<br>
hiraññassāpi pabbajiṃ.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_431' href='#ms20Ap1_431'>Ms 20Ap1_431</a><a class='ref msdiv' id='msdiv420' href='#msdiv420'>Msdiv 420</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_432' href='#ms20Ap1_432'>Ms 20Ap1_432</a>Itthaṃ sudaṃ āyasmā mahākassapo thero imā gāthāyo abhāsitthāti.</p>
<p class='endsutta'><a class='ref sc' id='sc25' href='#sc25'>SC 25</a><a class='ref ms' id='ms20Ap1_433' href='#ms20Ap1_433'>Ms 20Ap1_433</a>Mahākassapattherassāpadānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
