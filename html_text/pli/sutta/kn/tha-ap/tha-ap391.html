<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap391' lang='pli'>
<header>
<ul>
<li class='division'>Therāpadāna</li>
<li>Avaṭaphalavagga</li>
</ul>
<h1><span class='var' id='note1023' title='soṇakoṭivisattherāpadānaṃ (s2, s3)'>9 Soṇakoṭivīsattheraapadāna</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli1.298' href='#pts-vp-pli1.298'>PTS vp Pali 1.298</a><a class='ref ms' id='ms20Ap1_4241' href='#ms20Ap1_4241'>Ms 20Ap1_4241</a><a class='ref msdiv' id='msdiv49' href='#msdiv49'>Msdiv 49</a>“Vipassino pāvacane,<br>
ekaṃ leṇaṃ mayā kataṃ;<br>
Cātuddisassa saṃghassa,<br>
bandhumārājadhāniyā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_4242' href='#ms20Ap1_4242'>Ms 20Ap1_4242</a><a class='ref msdiv' id='msdiv50' href='#msdiv50'>Msdiv 50</a>Dussehi bhūmiṃ leṇassa,<br>
santharitvā pariccajiṃ;<br>
Udaggacitto sumano,<br>
akāsiṃ paṇidhiṃ tadā.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_4243' href='#ms20Ap1_4243'>Ms 20Ap1_4243</a><a class='ref msdiv' id='msdiv51' href='#msdiv51'>Msdiv 51</a>Ārādhayeyyaṃ sambuddhaṃ,<br>
pabbajjañca labheyyahaṃ;<br>
Anuttarañca nibbānaṃ,<br>
phuseyyaṃ santimuttamaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_4244' href='#ms20Ap1_4244'>Ms 20Ap1_4244</a><a class='ref msdiv' id='msdiv52' href='#msdiv52'>Msdiv 52</a>Teneva sukkamūlena,<br>
<span class='var' id='note1024' title='kappaṃ (bj, pts1) | kappa (mr)'>kappe</span> navuti saṃsariṃ;<br>
Devabhūto manusso ca,<br>
katapuñño virocahaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_4245' href='#ms20Ap1_4245'>Ms 20Ap1_4245</a><a class='ref msdiv' id='msdiv53' href='#msdiv53'>Msdiv 53</a>Tato kammāvasesena,<br>
idha pacchimake bhave;<br>
Campāyaṃ aggaseṭṭhissa,<br>
jātomhi ekaputtako.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_4246' href='#ms20Ap1_4246'>Ms 20Ap1_4246</a><a class='ref msdiv' id='msdiv54' href='#msdiv54'>Msdiv 54</a>Jātamattassa me sutvā,<br>
pitu chando ayaṃ ahu;<br>
Dadāmahaṃ kumārassa,<br>
vīsakoṭī anūnakā.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_4247' href='#ms20Ap1_4247'>Ms 20Ap1_4247</a><a class='ref msdiv' id='msdiv55' href='#msdiv55'>Msdiv 55</a>Caturaṅgulā ca me lomā,<br>
jātā pādatale ubho;<br>
Sukhumā mudusamphassā,<br>
tūlāpicusamā subhā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_4248' href='#ms20Ap1_4248'>Ms 20Ap1_4248</a><a class='ref msdiv' id='msdiv56' href='#msdiv56'>Msdiv 56</a>Atītā navuti kappā,<br>
ayaṃ eko ca uttari;<br>
Nābhijānāmi nikkhitte,<br>
pāde bhūmyā asanthate.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_4249' href='#ms20Ap1_4249'>Ms 20Ap1_4249</a><a class='ref msdiv' id='msdiv57' href='#msdiv57'>Msdiv 57</a>Ārādhito me sambuddho,<br>
pabbajiṃ anagāriyaṃ;<br>
Arahattañca me pattaṃ,<br>
sītibhūtomhi nibbuto.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_4250' href='#ms20Ap1_4250'>Ms 20Ap1_4250</a><a class='ref msdiv' id='msdiv58' href='#msdiv58'>Msdiv 58</a>Aggo āraddhavīriyānaṃ,<br>
niddiṭṭho sabbadassinā;<br>
Khīṇāsavomhi arahā,<br>
chaḷabhiñño mahiddhiko.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_4251' href='#ms20Ap1_4251'>Ms 20Ap1_4251</a><a class='ref msdiv' id='msdiv59' href='#msdiv59'>Msdiv 59</a>Ekanavutito kappe,<br>
yaṃ dānamadadiṃ tadā;<br>
Duggatiṃ nābhijānāmi,<br>
leṇadānassidaṃ phalaṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_4252' href='#ms20Ap1_4252'>Ms 20Ap1_4252</a><a class='ref msdiv' id='msdiv60' href='#msdiv60'>Msdiv 60</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_4253' href='#ms20Ap1_4253'>Ms 20Ap1_4253</a><a class='ref msdiv' id='msdiv61' href='#msdiv61'>Msdiv 61</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_4254' href='#ms20Ap1_4254'>Ms 20Ap1_4254</a><a class='ref msdiv' id='msdiv62' href='#msdiv62'>Msdiv 62</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_4255' href='#ms20Ap1_4255'>Ms 20Ap1_4255</a><a class='ref msdiv' id='msdiv63' href='#msdiv63'>Msdiv 63</a>Thero <span class='var' id='note1025' title='koṭiviso (bj, s2, s3, pts1, mr) | koḷiviso (aññaṭṭhānesu)'>koṭivīso</span> soṇo,<br>
bhikkhusaṃghassa aggato;<br>
Pañhaṃ puṭṭho viyākāsi,<br>
anotatte mahāsareti.</p>
</blockquote>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_4256' href='#ms20Ap1_4256'>Ms 20Ap1_4256</a>Itthaṃ sudaṃ <span class='var' id='note1026' title='soṇo koṭiviso (s2, s3)'>āyasmā soṇo koṭivīso</span> thero imā gāthāyo abhāsitthāti.</p>
<p class='endsutta'><a class='ref sc' id='sc17' href='#sc17'>SC 17</a><a class='ref ms' id='ms20Ap1_4257' href='#ms20Ap1_4257'>Ms 20Ap1_4257</a>Soṇakoṭivīsattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
