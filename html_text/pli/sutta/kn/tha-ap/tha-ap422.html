<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap422' lang='pli'>
<header>
<ul>
<li class='division'>Therāpadāna</li>
<li>Bhaddālivagga</li>
</ul>
<h1>10. Mañcadāyakattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_5451' href='#ms20Ap1_5451'>Ms 20Ap1_5451</a><a class='ref msdiv' id='msdiv184' href='#msdiv184'>Msdiv 184</a>“Parinibbute kāruṇike,<br>
siddhatthe lokanāyake;<br>
Vitthārike pāvacane,<br>
devamānusasakkate.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_5452' href='#ms20Ap1_5452'>Ms 20Ap1_5452</a><a class='ref msdiv' id='msdiv185' href='#msdiv185'>Msdiv 185</a>Caṇḍālo āsahaṃ tattha,<br>
āsandipīṭhakārako;<br>
Tena kammena jīvāmi,<br>
tena posemi dārake.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_5453' href='#ms20Ap1_5453'>Ms 20Ap1_5453</a><a class='ref msdiv' id='msdiv186' href='#msdiv186'>Msdiv 186</a>Āsandiṃ sukataṃ katvā,<br>
pasanno sehi pāṇibhi;<br>
Sayamevupagantvāna,<br>
bhikkhusaṃghassadāsahaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_5454' href='#ms20Ap1_5454'>Ms 20Ap1_5454</a><a class='ref msdiv' id='msdiv187' href='#msdiv187'>Msdiv 187</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_5455' href='#ms20Ap1_5455'>Ms 20Ap1_5455</a><a class='ref msdiv' id='msdiv188' href='#msdiv188'>Msdiv 188</a>Devalokagato santo,<br>
modāmi tidase gaṇe;<br>
Sayanāni mahagghāni,<br>
nibbattanti yadicchakaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_5456' href='#ms20Ap1_5456'>Ms 20Ap1_5456</a><a class='ref msdiv' id='msdiv189' href='#msdiv189'>Msdiv 189</a>Paññāsakkhattuṃ devindo,<br>
devarajjamakārayiṃ;<br>
Asītikkhattuṃ rājā ca,<br>
cakkavattī ahosahaṃ.</p>
<p><a class='ref sc' id='sc7' href='#sc7'>SC 7</a><a class='ref pts-vp-pli' id='pts-vp-pli2.378' href='#pts-vp-pli2.378'>PTS vp Pali 2.378</a><a class='ref ms' id='ms20Ap1_5457' href='#ms20Ap1_5457'>Ms 20Ap1_5457</a><a class='ref msdiv' id='msdiv190' href='#msdiv190'>Msdiv 190</a>Padesarajjaṃ vipulaṃ,<br>
gaṇanāto asaṅkhiyaṃ;<br>
Sukhito yasavā homi,<br>
mañcadānassidaṃ phalaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_5458' href='#ms20Ap1_5458'>Ms 20Ap1_5458</a><a class='ref msdiv' id='msdiv191' href='#msdiv191'>Msdiv 191</a>Devalokā cavitvāna,<br>
emi ce mānusaṃ bhavaṃ;<br>
Mahārahā susayanā,<br>
sayameva bhavanti me.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_5459' href='#ms20Ap1_5459'>Ms 20Ap1_5459</a><a class='ref msdiv' id='msdiv192' href='#msdiv192'>Msdiv 192</a>Ayaṃ pacchimako mayhaṃ,<br>
carimo vattate bhavo;<br>
Ajjāpi <span class='var' id='note1339' title='sayanakāle (s2, s3)'>sayane kāle</span>,<br>
sayanaṃ upatiṭṭhati.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_5460' href='#ms20Ap1_5460'>Ms 20Ap1_5460</a><a class='ref msdiv' id='msdiv193' href='#msdiv193'>Msdiv 193</a>Catunnavutito kappe,<br>
yaṃ dānamadadiṃ tadā;<br>
Duggatiṃ nābhijānāmi,<br>
mañcadānassidaṃ phalaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_5461' href='#ms20Ap1_5461'>Ms 20Ap1_5461</a><a class='ref msdiv' id='msdiv194' href='#msdiv194'>Msdiv 194</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_5462' href='#ms20Ap1_5462'>Ms 20Ap1_5462</a><a class='ref msdiv' id='msdiv195' href='#msdiv195'>Msdiv 195</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_5463' href='#ms20Ap1_5463'>Ms 20Ap1_5463</a><a class='ref msdiv' id='msdiv196' href='#msdiv196'>Msdiv 196</a>Paṭisambhidā catasso,<br>
… pe …<br>
kataṃ buddhassa sāsanaṃ”. (4460)</p>
</blockquote>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_5464' href='#ms20Ap1_5464'>Ms 20Ap1_5464</a>Itthaṃ sudaṃ āyasmā mañcadāyako thero imā gāthāyo abhāsitthāti.</p>
<p class='endsutta'><a class='ref sc' id='sc15' href='#sc15'>SC 15</a><a class='ref ms' id='ms20Ap1_5465' href='#ms20Ap1_5465'>Ms 20Ap1_5465</a>Mañcadāyakattherassāpadānaṃ dasamaṃ.</p>
<p class='endsection'><a class='ref sc' id='sc16' href='#sc16'>SC 16</a><a class='ref ms' id='ms20Ap1_5466' href='#ms20Ap1_5466'>Ms 20Ap1_5466</a>Bhaddālivaggo <span class='var' id='note1340' title='dvācattālīsatimo (bj) | dvācattāḷīsamo (s2, s3) | dvācattārīso (pts1)'>bācattālīsamo</span>.</p>
<p class='uddana-intro'><a class='ref sc' id='sc17' href='#sc17'>SC 17</a><a class='ref ms' id='ms20Ap1_5467' href='#ms20Ap1_5467'>Ms 20Ap1_5467</a>Tassuddānaṃ</p>
<blockquote class='uddanagatha'>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_5468' href='#ms20Ap1_5468'>Ms 20Ap1_5468</a>Bhaddālī ekachatto ca,<br>
tiṇasūlo ca maṃsado;<br>
Nāgapallaviko dīpī,<br>
ucchaṅgi yāgudāyako.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_5469' href='#ms20Ap1_5469'>Ms 20Ap1_5469</a>Patthodanī mañcadado,<br>
gāthāyo gaṇitā ciha;<br>
Dvesatāni ca gāthānaṃ,<br>
gāthā cekā taduttari.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
