<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap549' lang='pli'>
<header>
<ul>
<li class='division'>Therāpadāna</li>
<li>Bhaddiyavagga</li>
</ul>
<h1>7. Abhayattheraapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap1_7541'>Ms 20Ap1_7541</a><a class='ref msdiv' id='msdiv195'>Msdiv 195</a>“Padumuttaro nāma jino,<br>
sabbadhammesu cakkhumā;<br>
Ito satasahassamhi,<br>
kappe uppajji nāyako.</p>
<p><a class='ref sc' id='sc2'>SC 2</a><a class='ref ms' id='ms20Ap1_7542'>Ms 20Ap1_7542</a><a class='ref msdiv' id='msdiv196'>Msdiv 196</a>Saraṇagamane kiñci,<br>
nivesesi tathāgato;<br>
Kiñci sīle nivesesi,<br>
dasakammapathuttame.</p>
<p><a class='ref sc' id='sc3'>SC 3</a><a class='ref ms' id='ms20Ap1_7543'>Ms 20Ap1_7543</a><a class='ref msdiv' id='msdiv197'>Msdiv 197</a>Deti kassaci so vīro,<br>
sāmaññaphalamuttamaṃ;<br>
Samāpattī tathā aṭṭha,<br>
tisso vijjā <span class='var' id='note1807' title='pavacchati (c1)'>pavecchati</span>.</p>
<p><a class='ref sc' id='sc4'>SC 4</a><a class='ref ms' id='ms20Ap1_7544'>Ms 20Ap1_7544</a><a class='ref msdiv' id='msdiv198'>Msdiv 198</a>Chaḷabhiññāsu yojesi,<br>
kiñci sattaṃ naruttamo;<br>
Deti kassaci nātho so,<br>
catasso paṭisambhidā.</p>
<p><a class='ref sc' id='sc5'>SC 5</a><a class='ref ms' id='ms20Ap1_7545'>Ms 20Ap1_7545</a><a class='ref msdiv' id='msdiv199'>Msdiv 199</a>Bodhaneyyaṃ pajaṃ disvā,<br>
<span class='var' id='note1808' title='asaṅkheyyepi yojane (bj, s2, s3, pts1)'>asaṅkheyyampi yojanaṃ</span>;<br>
Khaṇena upagantvāna,<br>
vineti narasārathi.</p>
<p><a class='ref sc' id='sc6'>SC 6</a><a class='ref ms' id='ms20Ap1_7546'>Ms 20Ap1_7546</a><a class='ref msdiv' id='msdiv200'>Msdiv 200</a>Tadāhaṃ haṃsavatiyaṃ,<br>
ahosiṃ brāhmaṇatrajo;<br>
Pāragū sabbavedānaṃ,<br>
veyyākaraṇasammato.</p>
<p><a class='ref sc' id='sc7'>SC 7</a><a class='ref ms' id='ms20Ap1_7547'>Ms 20Ap1_7547</a><a class='ref msdiv' id='msdiv201'>Msdiv 201</a>Niruttiyā ca kusalo,<br>
nighaṇḍumhi visārado;<br>
Padako keṭubhavidū,<br>
chandovicitikovido.</p>
<p><a class='ref sc' id='sc8'>SC 8</a><a class='ref ms' id='ms20Ap1_7548'>Ms 20Ap1_7548</a><a class='ref msdiv' id='msdiv202'>Msdiv 202</a>Jaṅghāvihāraṃ vicaraṃ,<br>
haṃsārāmamupeccahaṃ;<br>
Addasaṃ <span class='var' id='note1809' title='vadataṃ (bj, pts1) | pavaraṃ (s2, s3)'>varadaṃ</span> seṭṭhaṃ,<br>
mahājanapurakkhataṃ.</p>
<p><a class='ref sc' id='sc9'>SC 9</a><a class='ref ms' id='ms20Ap1_7549'>Ms 20Ap1_7549</a><a class='ref msdiv' id='msdiv203'>Msdiv 203</a>Desentaṃ virajaṃ dhammaṃ,<br>
paccanīkamatī ahaṃ;<br>
Upetvā tassa kalyāṇaṃ,<br>
<span class='var' id='note1810' title='sutvāna vimalānahaṃ (bj, s2, s3, pts1)'>sutvāna vimalaṃ ahaṃ</span>.</p>
<p><a class='ref sc' id='sc10'>SC 10</a><a class='pts' id='pts2.503'></a><a class='ref ms' id='ms20Ap1_7550'>Ms 20Ap1_7550</a><a class='ref msdiv' id='msdiv204'>Msdiv 204</a>Byāhataṃ punaruttaṃ vā,<br>
apatthaṃ vā niratthakaṃ;<br>
Nāddasaṃ tassa munino,<br>
tato pabbajito ahaṃ.</p>
<p><a class='ref sc' id='sc11'>SC 11</a><a class='ref ms' id='ms20Ap1_7551'>Ms 20Ap1_7551</a><a class='ref msdiv' id='msdiv205'>Msdiv 205</a>Nacireneva kālena,<br>
sabbasattavisārado;<br>
Nipuṇo buddhavacane,<br>
ahosiṃ guṇisammato.</p>
<p><a class='ref sc' id='sc12'>SC 12</a><a class='ref ms' id='ms20Ap1_7552'>Ms 20Ap1_7552</a><a class='ref msdiv' id='msdiv206'>Msdiv 206</a>Tadā catasso gāthāyo,<br>
ganthayitvā subyañjanā;<br>
Santhavitvā tilokaggaṃ,<br>
desayissaṃ dine dine.</p>
<p><a class='ref sc' id='sc13'>SC 13</a><a class='ref ms' id='ms20Ap1_7553'>Ms 20Ap1_7553</a><a class='ref msdiv' id='msdiv207'>Msdiv 207</a>‘Virattosi mahāvīro,<br>
saṃsāre sabhaye vasaṃ;<br>
Karuṇāya na nibbāyi,<br>
tato kāruṇiko muni.</p>
<p><a class='ref sc' id='sc14'>SC 14</a><a class='ref ms' id='ms20Ap1_7554'>Ms 20Ap1_7554</a><a class='ref msdiv' id='msdiv208'>Msdiv 208</a>Puthujjano vayo santo,<br>
na kilesavaso ahu;<br>
Sampajāno satiyutto,<br>
tasmā eso acintiyo.</p>
<p><a class='ref sc' id='sc15'>SC 15</a><a class='ref ms' id='ms20Ap1_7555'>Ms 20Ap1_7555</a><a class='ref msdiv' id='msdiv209'>Msdiv 209</a>Dubbalāni kilesāni,<br>
yassāsayagatāni me;<br>
Ñāṇaggiparidaḍḍhāni,<br>
na khīyiṃsu tamabbhutaṃ.</p>
<p><a class='ref sc' id='sc16'>SC 16</a><a class='ref ms' id='ms20Ap1_7556'>Ms 20Ap1_7556</a><a class='ref msdiv' id='msdiv210'>Msdiv 210</a>Yo sabbalokassa garu,<br>
<span class='var' id='note1811' title='loke (s2, s3, mr)'>loko</span> yassa tathā garu;<br>
Tathāpi lokācariyo,<br>
loko tassānuvattako’.</p>
<p><a class='ref sc' id='sc17'>SC 17</a><a class='ref ms' id='ms20Ap1_7557'>Ms 20Ap1_7557</a><a class='ref msdiv' id='msdiv211'>Msdiv 211</a>Evamādīhi sambuddhaṃ,<br>
kittayaṃ dhammadesanaṃ;<br>
Yāvajīvaṃ karitvāna,<br>
gato saggaṃ tato cuto.</p>
<p><a class='ref sc' id='sc18'>SC 18</a><a class='ref ms' id='ms20Ap1_7558'>Ms 20Ap1_7558</a><a class='ref msdiv' id='msdiv212'>Msdiv 212</a>Satasahassito kappe,<br>
yaṃ buddhamabhikittayiṃ;<br>
Duggatiṃ nābhijānāmi,<br>
kittanāya idaṃ phalaṃ.</p>
<p><a class='ref sc' id='sc19'>SC 19</a><a class='ref ms' id='ms20Ap1_7559'>Ms 20Ap1_7559</a><a class='ref msdiv' id='msdiv213'>Msdiv 213</a>Devaloke mahārajjaṃ,<br>
pādesiṃ <span class='var' id='note1812' title='rajjaṃ pādesikaṃ ca yaṃ (bj) | dibbānubhosahantadā (s2, s3) | rajjapādesikañ ca yaṃ (pts1)'>kañcanagghiyaṃ</span>;<br>
Cakkavattī mahārajjaṃ,<br>
bahusonubhaviṃ ahaṃ.</p>
<p><a class='ref sc' id='sc20'>SC 20</a><a class='ref ms' id='ms20Ap1_7560'>Ms 20Ap1_7560</a><a class='ref msdiv' id='msdiv214'>Msdiv 214</a>Duve bhave pajāyāmi,<br>
devatte atha mānuse;<br>
Aññaṃ gatiṃ na jānāmi,<br>
kittanāya idaṃ phalaṃ.</p>
<p><a class='ref sc' id='sc21'>SC 21</a><a class='ref ms' id='ms20Ap1_7561'>Ms 20Ap1_7561</a><a class='ref msdiv' id='msdiv215'>Msdiv 215</a>Duve kule pajāyāmi,<br>
khattiye atha brāhmaṇe;<br>
Nīce kule na jāyāmi,<br>
kittanāya idaṃ phalaṃ.</p>
<p><a class='ref sc' id='sc22'>SC 22</a><a class='ref ms' id='ms20Ap1_7562'>Ms 20Ap1_7562</a><a class='ref msdiv' id='msdiv216'>Msdiv 216</a>Pacchime ca bhave dāni,<br>
giribbajapuruttame;<br>
Raññohaṃ bimbisārassa,<br>
putto nāmena cābhayo.</p>
<p><a class='ref sc' id='sc23'>SC 23</a><a class='ref ms' id='ms20Ap1_7563'>Ms 20Ap1_7563</a><a class='ref msdiv' id='msdiv217'>Msdiv 217</a>Pāpamittavasaṃ gantvā,<br>
nigaṇṭhena vimohito;<br>
Pesito nāṭaputtena,<br>
buddhaseṭṭhamupeccahaṃ.</p>
<p><a class='ref sc' id='sc24'>SC 24</a><a class='pts' id='pts2.504'></a><a class='ref ms' id='ms20Ap1_7564'>Ms 20Ap1_7564</a><a class='ref msdiv' id='msdiv218'>Msdiv 218</a>Pucchitvā nipuṇaṃ pañhaṃ,<br>
sutvā byākaraṇuttamaṃ;<br>
Pabbajitvāna naciraṃ,<br>
arahattamapāpuṇiṃ.</p>
<p><a class='ref sc' id='sc25'>SC 25</a><a class='ref ms' id='ms20Ap1_7565'>Ms 20Ap1_7565</a><a class='ref msdiv' id='msdiv219'>Msdiv 219</a>Kittayitvā jinavaraṃ,<br>
kittito homi sabbadā;<br>
Sugandhadehavadano,<br>
āsiṃ sukhasamappito.</p>
<p><a class='ref sc' id='sc26'>SC 26</a><a class='ref ms' id='ms20Ap1_7566'>Ms 20Ap1_7566</a><a class='ref msdiv' id='msdiv220'>Msdiv 220</a>Tikkhahāsalahupañño,<br>
mahāpañño tathevahaṃ;<br>
Vicittapaṭibhāno ca,<br>
tassa kammassa vāhasā.</p>
<p><a class='ref sc' id='sc27'>SC 27</a><a class='ref ms' id='ms20Ap1_7567'>Ms 20Ap1_7567</a><a class='ref msdiv' id='msdiv221'>Msdiv 221</a>Abhitthavitvā padumuttarāhaṃ,<br>
Pasannacitto asamaṃ sayambhuṃ;<br>
Na gacchi kappāni apāyabhūmiṃ,<br>
Sataṃsahassāni balena tassa.</p>
<p><a class='ref sc' id='sc28'>SC 28</a><a class='ref ms' id='ms20Ap1_7568'>Ms 20Ap1_7568</a><a class='ref msdiv' id='msdiv222'>Msdiv 222</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc29'>SC 29</a><a class='ref ms' id='ms20Ap1_7569'>Ms 20Ap1_7569</a><a class='ref msdiv' id='msdiv223'>Msdiv 223</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc30'>SC 30</a><a class='ref ms' id='ms20Ap1_7570'>Ms 20Ap1_7570</a><a class='ref msdiv' id='msdiv224'>Msdiv 224</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc31'>SC 31</a><a class='ref ms' id='ms20Ap1_7571'>Ms 20Ap1_7571</a>Itthaṃ sudaṃ āyasmā abhayo thero imā gāthāyo abhāsitthāti.</p>
<p class='endsutta'><a class='ref sc' id='sc32'>SC 32</a><a class='ref ms' id='ms20Ap1_7572'>Ms 20Ap1_7572</a>Abhayattherassāpadānaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
