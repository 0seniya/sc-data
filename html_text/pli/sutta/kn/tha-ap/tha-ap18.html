<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap18' lang='pli'>
<header>
<ul>
<li class='division'>Therāpadāna</li>
<li>Sīhāsaniyavagga</li>
</ul>
<h1>6. Rāhulattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_773' href='#ms20Ap1_773'>Ms 20Ap1_773</a><a class='ref msdiv' id='msdiv68' href='#msdiv68'>Msdiv 68</a>“Padumuttarassa bhagavato,<br>
Lokajeṭṭhassa tādino;<br>
Sattabhūmamhi pāsāde,<br>
Ādāsaṃ santhariṃ ahaṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_774' href='#ms20Ap1_774'>Ms 20Ap1_774</a><a class='ref msdiv' id='msdiv69' href='#msdiv69'>Msdiv 69</a>Khīṇāsavasahassehi,<br>
parikiṇṇo mahāmuni;<br>
Upāgami gandhakuṭiṃ,<br>
<span class='var' id='note209' title='dipadindo (bj, s2, s3, pts1)'>dvipadindo</span> narāsabho.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_775' href='#ms20Ap1_775'>Ms 20Ap1_775</a><a class='ref msdiv' id='msdiv70' href='#msdiv70'>Msdiv 70</a><span class='var' id='note210' title='virocayaṃ (s2, s3) | virocantaṃ (pts1)'>Virocento</span> gandhakuṭiṃ,<br>
devadevo narāsabho;<br>
Bhikkhusaṃghe ṭhito satthā,<br>
imā gāthā abhāsatha.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_776' href='#ms20Ap1_776'>Ms 20Ap1_776</a><a class='ref msdiv' id='msdiv71' href='#msdiv71'>Msdiv 71</a>‘Yenāyaṃ jotitā seyyā,<br>
ādāsova susanthato;<br>
Tamahaṃ kittayissāmi,<br>
suṇātha mama bhāsato.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_777' href='#ms20Ap1_777'>Ms 20Ap1_777</a><a class='ref msdiv' id='msdiv72' href='#msdiv72'>Msdiv 72</a>Soṇṇamayā rūpimayā,<br>
atho veḷuriyāmayā;<br>
Nibbattissanti pāsādā,<br>
ye keci manaso piyā.</p>
<p><a class='ref sc' id='sc6' href='#sc6'>SC 6</a><a class='ref pts-vp-pli' id='pts-vp-pli1.61' href='#pts-vp-pli1.61'>PTS vp Pali 1.61</a><a class='ref ms' id='ms20Ap1_778' href='#ms20Ap1_778'>Ms 20Ap1_778</a><a class='ref msdiv' id='msdiv73' href='#msdiv73'>Msdiv 73</a>Catusaṭṭhikkhattuṃ devindo,<br>
devarajjaṃ karissati;<br>
Sahassakkhattuṃ cakkavattī,<br>
bhavissati anantarā.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_779' href='#ms20Ap1_779'>Ms 20Ap1_779</a><a class='ref msdiv' id='msdiv74' href='#msdiv74'>Msdiv 74</a>Ekavīsatikappamhi,<br>
vimalo nāma khattiyo;<br>
Cāturanto vijitāvī,<br>
cakkavattī bhavissati.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_780' href='#ms20Ap1_780'>Ms 20Ap1_780</a><a class='ref msdiv' id='msdiv75' href='#msdiv75'>Msdiv 75</a>Nagaraṃ reṇuvatī nāma,<br>
iṭṭhakāhi sumāpitaṃ;<br>
Āyāmato tīṇi sataṃ,<br>
caturassasamāyutaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_781' href='#ms20Ap1_781'>Ms 20Ap1_781</a><a class='ref msdiv' id='msdiv76' href='#msdiv76'>Msdiv 76</a>Sudassano nāma pāsādo,<br>
<span class='var' id='note211' title='vissakammena nimmito (bj) | visukammena māpito (s2, s3, mr)'>vissakammena māpito</span>;<br>
Kūṭāgāravarūpeto,<br>
sattaratanabhūsito.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_782' href='#ms20Ap1_782'>Ms 20Ap1_782</a><a class='ref msdiv' id='msdiv77' href='#msdiv77'>Msdiv 77</a><span class='var' id='note212' title='dasa saddā avivittaṃ (bj, pts1)'>Dasasaddāvivittaṃ taṃ</span>,<br>
vijjādharasamākulaṃ;<br>
Sudassanaṃva nagaraṃ,<br>
devatānaṃ bhavissati.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_783' href='#ms20Ap1_783'>Ms 20Ap1_783</a><a class='ref msdiv' id='msdiv78' href='#msdiv78'>Msdiv 78</a>Pabhā niggacchate tassa,<br>
uggacchanteva sūriye;<br>
Virocessati taṃ niccaṃ,<br>
samantā aṭṭhayojanaṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_784' href='#ms20Ap1_784'>Ms 20Ap1_784</a><a class='ref msdiv' id='msdiv79' href='#msdiv79'>Msdiv 79</a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_785' href='#ms20Ap1_785'>Ms 20Ap1_785</a><a class='ref msdiv' id='msdiv80' href='#msdiv80'>Msdiv 80</a>Tusitā so cavitvāna,<br>
sukkamūlena codito;<br>
Gotamassa bhagavato,<br>
atrajo so bhavissati.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_786' href='#ms20Ap1_786'>Ms 20Ap1_786</a><a class='ref msdiv' id='msdiv81' href='#msdiv81'>Msdiv 81</a><span class='var' id='note213' title='sace vaseyyāgāraṃ (bj) | sace vaseyya āgāraṃ (pts1) | sacā’vaseyya (?)'>Sacevaseyya agāraṃ</span>,<br>
cakkavattī bhaveyya so;<br>
Aṭṭhānametaṃ yaṃ tādī,<br>
agāre ratimajjhagā.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_787' href='#ms20Ap1_787'>Ms 20Ap1_787</a><a class='ref msdiv' id='msdiv82' href='#msdiv82'>Msdiv 82</a>Nikkhamitvā agāramhā,<br>
pabbajissati subbato;<br>
Rāhulo nāma nāmena,<br>
arahā so bhavissati’.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_788' href='#ms20Ap1_788'>Ms 20Ap1_788</a><a class='ref msdiv' id='msdiv83' href='#msdiv83'>Msdiv 83</a>Kikīva aṇḍaṃ rakkheyya,<br>
cāmarī viya vāladhiṃ;<br>
Nipako sīlasampanno,<br>
<span class='var' id='note214' title='evaṃ rakkhiṃ mahāmune (bj) | mamaṃ dakkhi mahāmuni (s2, s3) | mamaṃ rakkhi mahāmuni (pts1, c1) 19Th1.A:7 (22 piṭṭhe)'>evaṃ rakkhiṃ mahāmuni</span>.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_789' href='#ms20Ap1_789'>Ms 20Ap1_789</a><a class='ref msdiv' id='msdiv84' href='#msdiv84'>Msdiv 84</a>Tassāhaṃ dhammamaññāya,<br>
vihāsiṃ sāsane rato;<br>
Sabbāsave pariññāya,<br>
viharāmi anāsavo.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_790' href='#ms20Ap1_790'>Ms 20Ap1_790</a><a class='ref msdiv' id='msdiv85' href='#msdiv85'>Msdiv 85</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_791' href='#ms20Ap1_791'>Ms 20Ap1_791</a>Itthaṃ sudaṃ āyasmā rāhulo thero imā gāthāyo abhāsitthāti.</p>
<p class='endsutta'><a class='ref sc' id='sc20' href='#sc20'>SC 20</a><a class='ref ms' id='ms20Ap1_792' href='#ms20Ap1_792'>Ms 20Ap1_792</a>Rāhulattherassāpadānaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
