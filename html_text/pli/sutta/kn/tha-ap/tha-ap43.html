<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap43' lang='pli'>
<header>
<ul>
<li class='division'>Therāpadāna</li>
<li>Upālivagga</li>
</ul>
<h1><span class='var' id='note333' title='bhāgineyyaupālittherāpadānaṃ (bj) | upālittherāpadānaṃ (s2, s3)' href='#note333' title='bhāgineyyaupālittherāpadānaṃ (bj) | upālittherāpadānaṃ (s2, s3)'>1 Bhāgineyyupālittheraapadāna</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_1209' href='#ms20Ap1_1209'>Ms 20Ap1_1209</a><a class='ref msdiv' id='msdiv1' href='#msdiv1'>Msdiv 1</a>“Khīṇāsavasahassehi,<br>
<span class='var' id='note334' title='pareto (mr)' href='#note334' title='pareto (mr)'>parivuto</span> lokanāyako;<br>
Vivekamanuyutto so,<br>
gacchate paṭisallituṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_1210' href='#ms20Ap1_1210'>Ms 20Ap1_1210</a><a class='ref msdiv' id='msdiv2' href='#msdiv2'>Msdiv 2</a>Ajinena nivatthohaṃ,<br>
tidaṇḍaparidhārako;<br>
Bhikkhusaṃghaparibyūḷhaṃ,<br>
addasaṃ lokanāyakaṃ.</p>
<p><a class='ref sc' id='sc3' href='#sc3'>SC 3</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 1.92</a><a class='ref ms' id='ms20Ap1_1211' href='#ms20Ap1_1211'>Ms 20Ap1_1211</a><a class='ref msdiv' id='msdiv3' href='#msdiv3'>Msdiv 3</a>Ekaṃsaṃ ajinaṃ katvā,<br>
sire katvāna añjaliṃ;<br>
Sambuddhaṃ abhivādetvā,<br>
santhaviṃ lokanāyakaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_1212' href='#ms20Ap1_1212'>Ms 20Ap1_1212</a><a class='ref msdiv' id='msdiv4' href='#msdiv4'>Msdiv 4</a>Yathāṇḍajā ca saṃsedā,<br>
opapātī jalābujā;<br>
Kākādipakkhino sabbe,<br>
antalikkhacarā sadā.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_1213' href='#ms20Ap1_1213'>Ms 20Ap1_1213</a><a class='ref msdiv' id='msdiv5' href='#msdiv5'>Msdiv 5</a>‘Ye keci pāṇabhūtatthi,<br>
saññino vā asaññino;<br>
Sabbe te tava ñāṇamhi,<br>
anto honti samogadhā.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_1214' href='#ms20Ap1_1214'>Ms 20Ap1_1214</a><a class='ref msdiv' id='msdiv6' href='#msdiv6'>Msdiv 6</a>Gandhā ca pabbateyyā ye,<br>
himavantanaguttame;<br>
Sabbe te tava sīlamhi,<br>
kalāyapi na yujjare.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_1215' href='#ms20Ap1_1215'>Ms 20Ap1_1215</a><a class='ref msdiv' id='msdiv7' href='#msdiv7'>Msdiv 7</a>Mohandhakārapakkhando,<br>
ayaṃ loko sadevako;<br>
Tava ñāṇamhi jotante,<br>
andhakārā vidhaṃsitā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_1216' href='#ms20Ap1_1216'>Ms 20Ap1_1216</a><a class='ref msdiv' id='msdiv8' href='#msdiv8'>Msdiv 8</a>Yathā atthaṅgate sūriye,<br>
honti sattā tamogatā;<br>
Evaṃ buddhe anuppanne,<br>
hoti loko tamogato.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_1217' href='#ms20Ap1_1217'>Ms 20Ap1_1217</a><a class='ref msdiv' id='msdiv9' href='#msdiv9'>Msdiv 9</a>Yathodayanto ādicco,<br>
vinodeti tamaṃ sadā;<br>
Tatheva tvaṃ buddhaseṭṭha,<br>
viddhaṃsesi tamaṃ sadā.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_1218' href='#ms20Ap1_1218'>Ms 20Ap1_1218</a><a class='ref msdiv' id='msdiv10' href='#msdiv10'>Msdiv 10</a>Padhānapahitattosi,<br>
buddho loke sadevake;<br>
Tava kammābhiraddhena,<br>
tosesi janataṃ bahuṃ’.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_1219' href='#ms20Ap1_1219'>Ms 20Ap1_1219</a><a class='ref msdiv' id='msdiv11' href='#msdiv11'>Msdiv 11</a>Taṃ sabbaṃ anumoditvā,<br>
padumuttaro mahāmuni;<br>
Nabhaṃ abbhuggamī dhīro,<br>
haṃsarājāva ambare.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_1220' href='#ms20Ap1_1220'>Ms 20Ap1_1220</a><a class='ref msdiv' id='msdiv12' href='#msdiv12'>Msdiv 12</a>Abbhuggantvāna sambuddho,<br>
mahesi padumuttaro;<br>
Antalikkhe ṭhito satthā,<br>
imā gāthā abhāsatha.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_1221' href='#ms20Ap1_1221'>Ms 20Ap1_1221</a><a class='ref msdiv' id='msdiv13' href='#msdiv13'>Msdiv 13</a>Yenidaṃ thavitaṃ ñāṇaṃ,<br>
opammehi samāyutaṃ;<br>
Tamahaṃ kittayissāmi,<br>
suṇātha mama bhāsato.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_1222' href='#ms20Ap1_1222'>Ms 20Ap1_1222</a><a class='ref msdiv' id='msdiv14' href='#msdiv14'>Msdiv 14</a>‘Aṭṭhārasañca khattuṃ so,<br>
devarājā bhavissati;<br>
Pathabyā rajjaṃ tisataṃ,<br>
vasudhaṃ āvasissati.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_1223' href='#ms20Ap1_1223'>Ms 20Ap1_1223</a><a class='ref msdiv' id='msdiv15' href='#msdiv15'>Msdiv 15</a>Pañcavīsatikkhattuñca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_1224' href='#ms20Ap1_1224'>Ms 20Ap1_1224</a><a class='ref msdiv' id='msdiv16' href='#msdiv16'>Msdiv 16</a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_1225' href='#ms20Ap1_1225'>Ms 20Ap1_1225</a><a class='ref msdiv' id='msdiv17' href='#msdiv17'>Msdiv 17</a>Tusitā hi cavitvāna,<br>
sukkamūlena codito;<br>
Hīnova jātiyā santo,<br>
upāli nāma hessati.</p>
<p><a class='ref sc' id='sc18' href='#sc18'>SC 18</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 1.93</a><a class='ref ms' id='ms20Ap1_1226' href='#ms20Ap1_1226'>Ms 20Ap1_1226</a><a class='ref msdiv' id='msdiv18' href='#msdiv18'>Msdiv 18</a>So pacchā pabbajitvāna,<br>
virājetvāna pāpakaṃ;<br>
Sabbāsave pariññāya,<br>
nibbāyissatināsavo.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_1227' href='#ms20Ap1_1227'>Ms 20Ap1_1227</a><a class='ref msdiv' id='msdiv19' href='#msdiv19'>Msdiv 19</a>Tuṭṭho ca gotamo buddho,<br>
sakyaputto mahāyaso;<br>
Vinayādhigataṃ tassa,<br>
etadagge ṭhapessati’.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_1228' href='#ms20Ap1_1228'>Ms 20Ap1_1228</a><a class='ref msdiv' id='msdiv20' href='#msdiv20'>Msdiv 20</a>Saddhāyāhaṃ pabbajito,<br>
katakicco anāsavo;<br>
Sabbāsave pariññāya,<br>
viharāmi anāsavo.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_1229' href='#ms20Ap1_1229'>Ms 20Ap1_1229</a><a class='ref msdiv' id='msdiv21' href='#msdiv21'>Msdiv 21</a>Bhagavā cānukampī maṃ,<br>
vinayehaṃ visārado;<br>
Sakakammābhiraddho ca,<br>
viharāmi anāsavo.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_1230' href='#ms20Ap1_1230'>Ms 20Ap1_1230</a><a class='ref msdiv' id='msdiv22' href='#msdiv22'>Msdiv 22</a>Saṃvuto pātimokkhamhi,<br>
indriyesu ca pañcasu;<br>
Dhāremi vinayaṃ sabbaṃ,<br>
kevalaṃ <span class='var' id='note335' title='ratanaggharaṃ (mr)' href='#note335' title='ratanaggharaṃ (mr)'>ratanākaraṃ</span>.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_1231' href='#ms20Ap1_1231'>Ms 20Ap1_1231</a><a class='ref msdiv' id='msdiv23' href='#msdiv23'>Msdiv 23</a>Mamañca guṇamaññāya,<br>
satthā loke anuttaro;<br>
Bhikkhusaṃghe nisīditvā,<br>
etadagge ṭhapesi maṃ.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_1232' href='#ms20Ap1_1232'>Ms 20Ap1_1232</a><a class='ref msdiv' id='msdiv24' href='#msdiv24'>Msdiv 24</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_1233' href='#ms20Ap1_1233'>Ms 20Ap1_1233</a>Itthaṃ sudaṃ āyasmā <span class='var' id='note336' title='upālitthero (bj)' href='#note336' title='upālitthero (bj)'>upāli thero</span> imā gāthāyo abhāsitthāti.</p>
<p class='endsutta'><a class='ref sc' id='sc26' href='#sc26'>SC 26</a><a class='ref ms' id='ms20Ap1_1234' href='#ms20Ap1_1234'>Ms 20Ap1_1234</a>Bhāgineyyupālittherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
