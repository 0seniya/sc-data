<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap503' lang='pli'>
<header>
<ul>
<li class='division'>Therāpadāna</li>
<li>Kaṇikāravagga</li>
</ul>
<h1><span class='var' id='note1564' title='tīṇikaṇikārapupphiyattherāpadānaṃ (s2, s3, pts1)' href='#note1564' title='tīṇikaṇikārapupphiyattherāpadānaṃ (s2, s3, pts1)'>1 Tikaṇikārapupphiyattheraapadāna</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_6568' href='#ms20Ap1_6568'>Ms 20Ap1_6568</a><a class='ref msdiv' id='msdiv1' href='#msdiv1'>Msdiv 1</a>“Sumedho nāma sambuddho,<br>
bāttiṃsavaralakkhaṇo;<br>
Vivekakāmo sambuddho,<br>
himavantamupāgamiṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_6569' href='#ms20Ap1_6569'>Ms 20Ap1_6569</a><a class='ref msdiv' id='msdiv2' href='#msdiv2'>Msdiv 2</a>Ajjhogayha himavantaṃ,<br>
aggo kāruṇiko muni;<br>
Pallaṅkamābhujitvāna,<br>
nisīdi purisuttamo.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_6570' href='#ms20Ap1_6570'>Ms 20Ap1_6570</a><a class='ref msdiv' id='msdiv3' href='#msdiv3'>Msdiv 3</a>Vijjādharo tadā āsiṃ,<br>
antalikkhacaro ahaṃ;<br>
Tisūlaṃ sukataṃ gayha,<br>
gacchāmi ambare tadā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_6571' href='#ms20Ap1_6571'>Ms 20Ap1_6571</a><a class='ref msdiv' id='msdiv4' href='#msdiv4'>Msdiv 4</a>Pabbatagge yathā aggi,<br>
puṇṇamāyeva candimā;<br>
Vane obhāsate buddho,<br>
sālarājāva phullito.</p>
<p><a class='ref sc' id='sc5' href='#sc5'>SC 5</a><a class='pts' id='pts2.442' href='#pts2.442'></a><a class='ref ms' id='ms20Ap1_6572' href='#ms20Ap1_6572'>Ms 20Ap1_6572</a><a class='ref msdiv' id='msdiv5' href='#msdiv5'>Msdiv 5</a>Vanaggā nikkhamitvāna,<br>
buddharaṃsībhidhāvare;<br>
Naḷaggivaṇṇasaṅkāsā,<br>
disvā cittaṃ pasādayiṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_6573' href='#ms20Ap1_6573'>Ms 20Ap1_6573</a><a class='ref msdiv' id='msdiv6' href='#msdiv6'>Msdiv 6</a>Vicinaṃ addasaṃ pupphaṃ,<br>
kaṇikāraṃ devagandhikaṃ;<br>
Tīṇi pupphāni ādāya,<br>
buddhaseṭṭhamapūjayiṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_6574' href='#ms20Ap1_6574'>Ms 20Ap1_6574</a><a class='ref msdiv' id='msdiv7' href='#msdiv7'>Msdiv 7</a>Buddhassa ānubhāvena,<br>
tīṇi pupphāni me tadā;<br>
Uddhaṃvaṇṭā adhopattā,<br>
chāyaṃ kubbanti satthuno.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_6575' href='#ms20Ap1_6575'>Ms 20Ap1_6575</a><a class='ref msdiv' id='msdiv8' href='#msdiv8'>Msdiv 8</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_6576' href='#ms20Ap1_6576'>Ms 20Ap1_6576</a><a class='ref msdiv' id='msdiv9' href='#msdiv9'>Msdiv 9</a>Tattha me sukataṃ byamhaṃ,<br>
kaṇikārīti ñāyati;<br>
Saṭṭhiyojanamubbedhaṃ,<br>
tiṃsayojanavitthataṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_6577' href='#ms20Ap1_6577'>Ms 20Ap1_6577</a><a class='ref msdiv' id='msdiv10' href='#msdiv10'>Msdiv 10</a>Sahassakaṇḍaṃ <span class='var' id='note1565' title='sattageṇḍu (s2, s3) | satageṇḍu (pts1)' href='#note1565' title='sattageṇḍu (s2, s3) | satageṇḍu (pts1)'>satabheṇḍu</span>,<br>
dhajāluharitāmayaṃ;<br>
Satasahassaniyyūhā,<br>
byamhe pātubhaviṃsu me.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_6578' href='#ms20Ap1_6578'>Ms 20Ap1_6578</a><a class='ref msdiv' id='msdiv11' href='#msdiv11'>Msdiv 11</a>Soṇṇamayā maṇimayā,<br>
lohitaṅgamayāpi ca;<br>
Phalikāpi ca pallaṅkā,<br>
<span class='var' id='note1566' title='yenicchakā yathicchakaṃ (s2, s3) | yadicchakāyadicchakā (mr)' href='#note1566' title='yenicchakā yathicchakaṃ (s2, s3) | yadicchakāyadicchakā (mr)'>yenicchakā yadicchakā</span>.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_6579' href='#ms20Ap1_6579'>Ms 20Ap1_6579</a><a class='ref msdiv' id='msdiv12' href='#msdiv12'>Msdiv 12</a>Mahārahañca sayanaṃ,<br>
tūlikāvikatīyutaṃ;<br>
Uddhalomikaekantaṃ,<br>
<span class='var' id='note1567' title='bimbohanasamāyutaṃ (bj, s2, s3, pts1, c1)' href='#note1567' title='bimbohanasamāyutaṃ (bj, s2, s3, pts1, c1)'>bibbohanasamāyutaṃ</span>.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_6580' href='#ms20Ap1_6580'>Ms 20Ap1_6580</a><a class='ref msdiv' id='msdiv13' href='#msdiv13'>Msdiv 13</a>Bhavanā nikkhamitvāna,<br>
caranto devacārikaṃ;<br>
Yadā icchāmi gamanaṃ,<br>
devasaṅghapurakkhato.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_6581' href='#ms20Ap1_6581'>Ms 20Ap1_6581</a><a class='ref msdiv' id='msdiv14' href='#msdiv14'>Msdiv 14</a>Pupphassa heṭṭhā tiṭṭhāmi,<br>
uparicchadanaṃ mama;<br>
Samantā yojanasataṃ,<br>
kaṇikārehi chāditaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_6582' href='#ms20Ap1_6582'>Ms 20Ap1_6582</a><a class='ref msdiv' id='msdiv15' href='#msdiv15'>Msdiv 15</a>Saṭṭhituriyasahassāni,<br>
<span class='var' id='note1568' title='sāyaṃ pātaṃ upaṭṭhahuṃ (bj, s2, s3, pts1) | sāyapātamupaṭṭhahuṃ (c1)' href='#note1568' title='sāyaṃ pātaṃ upaṭṭhahuṃ (bj, s2, s3, pts1) | sāyapātamupaṭṭhahuṃ (c1)'>sāyaṃ pātamupaṭṭhahuṃ</span>;<br>
Parivārenti maṃ niccaṃ,<br>
rattindivamatanditā.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_6583' href='#ms20Ap1_6583'>Ms 20Ap1_6583</a><a class='ref msdiv' id='msdiv16' href='#msdiv16'>Msdiv 16</a>Tattha naccehi gītehi,<br>
tāḷehi vāditehi ca;<br>
Ramāmi khiḍḍāratiyā,<br>
modāmi kāmakāmihaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_6584' href='#ms20Ap1_6584'>Ms 20Ap1_6584</a><a class='ref msdiv' id='msdiv17' href='#msdiv17'>Msdiv 17</a>Tattha bhutvā pivitvā ca,<br>
modāmi tidase tadā;<br>
Nārīgaṇehi sahito,<br>
modāmi byamhamuttame.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_6585' href='#ms20Ap1_6585'>Ms 20Ap1_6585</a><a class='ref msdiv' id='msdiv18' href='#msdiv18'>Msdiv 18</a>Satānaṃ pañcakkhattuñca,<br>
devarajjamakārayiṃ;<br>
Satānaṃ tīṇikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_6586' href='#ms20Ap1_6586'>Ms 20Ap1_6586</a><a class='ref msdiv' id='msdiv19' href='#msdiv19'>Msdiv 19</a>Bhavābhave saṃsaranto,<br>
mahābhogaṃ labhāmahaṃ;<br>
Bhoge me ūnatā natthi,<br>
buddhapūjāyidaṃ phalaṃ.</p>
<p><a class='ref sc' id='sc20' href='#sc20'>SC 20</a><a class='pts' id='pts2.443' href='#pts2.443'></a><a class='ref ms' id='ms20Ap1_6587' href='#ms20Ap1_6587'>Ms 20Ap1_6587</a><a class='ref msdiv' id='msdiv20' href='#msdiv20'>Msdiv 20</a>Duve bhave saṃsarāmi,<br>
devatte atha mānuse;<br>
Aññaṃ gatiṃ na jānāmi,<br>
buddhapūjāyidaṃ phalaṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_6588' href='#ms20Ap1_6588'>Ms 20Ap1_6588</a><a class='ref msdiv' id='msdiv21' href='#msdiv21'>Msdiv 21</a>Duve kule pajāyāmi,<br>
khattiye cāpi brāhmaṇe;<br>
Nīce kule na jāyāmi,<br>
buddhapūjāyidaṃ phalaṃ.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_6589' href='#ms20Ap1_6589'>Ms 20Ap1_6589</a><a class='ref msdiv' id='msdiv22' href='#msdiv22'>Msdiv 22</a>Hatthiyānaṃ assayānaṃ,<br>
sivikaṃ sandamānikaṃ;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_6590' href='#ms20Ap1_6590'>Ms 20Ap1_6590</a><a class='ref msdiv' id='msdiv23' href='#msdiv23'>Msdiv 23</a>Dāsīgaṇaṃ dāsagaṇaṃ,<br>
nāriyo samalaṅkatā;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_6591' href='#ms20Ap1_6591'>Ms 20Ap1_6591</a><a class='ref msdiv' id='msdiv24' href='#msdiv24'>Msdiv 24</a>Koseyyakambaliyāni,<br>
khomakappāsikāni ca;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_6592' href='#ms20Ap1_6592'>Ms 20Ap1_6592</a><a class='ref msdiv' id='msdiv25' href='#msdiv25'>Msdiv 25</a>Navavatthaṃ navaphalaṃ,<br>
navaggarasabhojanaṃ;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_6593' href='#ms20Ap1_6593'>Ms 20Ap1_6593</a><a class='ref msdiv' id='msdiv26' href='#msdiv26'>Msdiv 26</a>Imaṃ khāda imaṃ bhuñja,<br>
imamhi sayane saya;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_6594' href='#ms20Ap1_6594'>Ms 20Ap1_6594</a><a class='ref msdiv' id='msdiv27' href='#msdiv27'>Msdiv 27</a>Sabbattha pūjito homi,<br>
yaso abbhuggato mama;<br>
Mahāpakkho sadā homi,<br>
abhejjapariso sadā;<br>
Ñātīnaṃ uttamo homi,<br>
buddhapūjāyidaṃ phalaṃ.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_6595' href='#ms20Ap1_6595'>Ms 20Ap1_6595</a><a class='ref msdiv' id='msdiv28' href='#msdiv28'>Msdiv 28</a>Sītaṃ uṇhaṃ na jānāmi,<br>
pariḷāho na vijjati;<br>
Atho cetasikaṃ dukkhaṃ,<br>
hadaye me na vijjati.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap1_6596' href='#ms20Ap1_6596'>Ms 20Ap1_6596</a><a class='ref msdiv' id='msdiv29' href='#msdiv29'>Msdiv 29</a>Suvaṇṇavaṇṇo hutvāna,<br>
saṃsarāmi bhavābhave;<br>
Vevaṇṇiyaṃ na jānāmi,<br>
buddhapūjāyidaṃ phalaṃ.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap1_6597' href='#ms20Ap1_6597'>Ms 20Ap1_6597</a><a class='ref msdiv' id='msdiv30' href='#msdiv30'>Msdiv 30</a>Devalokā cavitvāna,<br>
sukkamūlena codito;<br>
Sāvatthiyaṃ pure jāto,<br>
mahāsāle suaḍḍhake.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap1_6598' href='#ms20Ap1_6598'>Ms 20Ap1_6598</a><a class='ref msdiv' id='msdiv31' href='#msdiv31'>Msdiv 31</a>Pañca kāmaguṇe hitvā,<br>
pabbajiṃ anagāriyaṃ;<br>
Jātiyā sattavassohaṃ,<br>
arahattamapāpuṇiṃ.</p>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap1_6599' href='#ms20Ap1_6599'>Ms 20Ap1_6599</a><a class='ref msdiv' id='msdiv32' href='#msdiv32'>Msdiv 32</a>Upasampādayī buddho,<br>
guṇamaññāya cakkhumā;<br>
Taruṇo pūjanīyohaṃ,<br>
buddhapūjāyidaṃ phalaṃ.</p>
<p><a class='ref sc' id='sc33' href='#sc33'>SC 33</a><a class='ref ms' id='ms20Ap1_6600' href='#ms20Ap1_6600'>Ms 20Ap1_6600</a><a class='ref msdiv' id='msdiv33' href='#msdiv33'>Msdiv 33</a>Dibbacakkhu visuddhaṃ me,<br>
samādhikusalo ahaṃ;<br>
Abhiññāpāramippatto,<br>
buddhapūjāyidaṃ phalaṃ.</p>
<p><a class='ref sc' id='sc34' href='#sc34'>SC 34</a><a class='ref ms' id='ms20Ap1_6601' href='#ms20Ap1_6601'>Ms 20Ap1_6601</a><a class='ref msdiv' id='msdiv34' href='#msdiv34'>Msdiv 34</a>Paṭisambhidā anuppatto,<br>
iddhipādesu kovido;<br>
Dhammesu pāramippatto,<br>
buddhapūjāyidaṃ phalaṃ.</p>
<p><a class='ref sc' id='sc35' href='#sc35'>SC 35</a><a class='pts' id='pts2.444' href='#pts2.444'></a><a class='ref ms' id='ms20Ap1_6602' href='#ms20Ap1_6602'>Ms 20Ap1_6602</a><a class='ref msdiv' id='msdiv35' href='#msdiv35'>Msdiv 35</a>Tiṃsakappasahassamhi,<br>
yaṃ buddhamabhipūjayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='ref sc' id='sc36' href='#sc36'>SC 36</a><a class='ref ms' id='ms20Ap1_6603' href='#ms20Ap1_6603'>Ms 20Ap1_6603</a><a class='ref msdiv' id='msdiv36' href='#msdiv36'>Msdiv 36</a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class='ref sc' id='sc37' href='#sc37'>SC 37</a><a class='ref ms' id='ms20Ap1_6604' href='#ms20Ap1_6604'>Ms 20Ap1_6604</a><a class='ref msdiv' id='msdiv37' href='#msdiv37'>Msdiv 37</a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='ref sc' id='sc38' href='#sc38'>SC 38</a><a class='ref ms' id='ms20Ap1_6605' href='#ms20Ap1_6605'>Ms 20Ap1_6605</a><a class='ref msdiv' id='msdiv38' href='#msdiv38'>Msdiv 38</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc39' href='#sc39'>SC 39</a><a class='ref ms' id='ms20Ap1_6606' href='#ms20Ap1_6606'>Ms 20Ap1_6606</a>Itthaṃ sudaṃ āyasmā <span class='var' id='note1569' title='tīṇikaṇikārapupphiyo (s2, s3, pts1)' href='#note1569' title='tīṇikaṇikārapupphiyo (s2, s3, pts1)'>tikaṇikārapupphiyo</span> thero imā gāthāyo abhāsitthāti.</p>
<p class='endsutta'><a class='ref sc' id='sc40' href='#sc40'>SC 40</a><a class='ref ms' id='ms20Ap1_6607' href='#ms20Ap1_6607'>Ms 20Ap1_6607</a>Tikaṇikārapupphiyattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
