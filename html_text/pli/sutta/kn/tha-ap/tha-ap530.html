<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap530' lang='pli'>
<header>
<ul>
<li class='division'>Therāpadāna</li>
<li>Tiṇadāyakavagga</li>
</ul>
<h1>8. Bodhisammajjakattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_6859' href='#ms20Ap1_6859'>Ms 20Ap1_6859</a><a class='ref msdiv' id='msdiv48' href='#msdiv48'>Msdiv 48</a>“Ahaṃ pure bodhipattaṃ,<br>
ujjhitaṃ cetiyaṅgaṇe;<br>
Taṃ gahetvāna chaḍḍesiṃ,<br>
alabhiṃ vīsatīguṇe.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_6860' href='#ms20Ap1_6860'>Ms 20Ap1_6860</a><a class='ref msdiv' id='msdiv49' href='#msdiv49'>Msdiv 49</a>Tassa kammassa tejena,<br>
saṃsaranto bhavābhave;<br>
Duve bhave saṃsarāmi,<br>
devatte cāpi mānuse.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_6861' href='#ms20Ap1_6861'>Ms 20Ap1_6861</a><a class='ref msdiv' id='msdiv50' href='#msdiv50'>Msdiv 50</a>Devalokā cavitvāna,<br>
āgantvā mānusaṃ bhavaṃ;<br>
Duve kule pajāyāmi,<br>
khattiye cāpi brāhmaṇe.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_6862' href='#ms20Ap1_6862'>Ms 20Ap1_6862</a><a class='ref msdiv' id='msdiv51' href='#msdiv51'>Msdiv 51</a>Aṅgapaccaṅgasampanno,<br>
ārohapariṇāhavā;<br>
Abhirūpo suci homi,<br>
sampuṇṇaṅgo anūnako.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_6863' href='#ms20Ap1_6863'>Ms 20Ap1_6863</a><a class='ref msdiv' id='msdiv52' href='#msdiv52'>Msdiv 52</a>Devaloke manusse vā,<br>
jāto vā yattha katthaci;<br>
Bhave suvaṇṇavaṇṇo ca,<br>
uttattakanakūpamo.</p>
<p><a class='ref sc' id='sc6' href='#sc6'>SC 6</a><a class='pts' id='pts2.458' href='#pts2.458'></a><a class='ref ms' id='ms20Ap1_6864' href='#ms20Ap1_6864'>Ms 20Ap1_6864</a><a class='ref msdiv' id='msdiv53' href='#msdiv53'>Msdiv 53</a>Mudukā <span class='var' id='note1619' title='mudu maddavā siniddhā (s2, s3) | mudukā maddavā niddhā (pts1)' href='#note1619' title='mudu maddavā siniddhā (s2, s3) | mudukā maddavā niddhā (pts1)'>maddavā sniddhā</span>,<br>
sukhumā sukumārikā;<br>
Chavi me sabbadā hoti,<br>
bodhipatte suchaḍḍite.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_6865' href='#ms20Ap1_6865'>Ms 20Ap1_6865</a><a class='ref msdiv' id='msdiv54' href='#msdiv54'>Msdiv 54</a>Yato kutoci gatīsu,<br>
sarīre samudāgate;<br>
Na limpati rajojallaṃ,<br>
vipāko pattachaḍḍite.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_6866' href='#ms20Ap1_6866'>Ms 20Ap1_6866</a><a class='ref msdiv' id='msdiv55' href='#msdiv55'>Msdiv 55</a>Uṇhe vātātape tassa,<br>
aggitāpena vā pana;<br>
Gatte sedā na muccanti,<br>
vipāko pattachaḍḍite.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_6867' href='#ms20Ap1_6867'>Ms 20Ap1_6867</a><a class='ref msdiv' id='msdiv56' href='#msdiv56'>Msdiv 56</a>Kuṭṭhaṃ gaṇḍo kilāso ca,<br>
tilakā piḷakā tathā;<br>
Na honti kāye daddu ca,<br>
vipāko pattachaḍḍite.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_6868' href='#ms20Ap1_6868'>Ms 20Ap1_6868</a><a class='ref msdiv' id='msdiv57' href='#msdiv57'>Msdiv 57</a>Aparampi guṇaṃ tassa,<br>
nibbattati bhavābhave;<br>
Rogā na honti kāyasmiṃ,<br>
vipāko pattachaḍḍite.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_6869' href='#ms20Ap1_6869'>Ms 20Ap1_6869</a><a class='ref msdiv' id='msdiv58' href='#msdiv58'>Msdiv 58</a>Aparampi guṇaṃ tassa,<br>
nibbattati bhavābhave;<br>
Na hoti cittajā pīḷā,<br>
vipāko pattachaḍḍite.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_6870' href='#ms20Ap1_6870'>Ms 20Ap1_6870</a><a class='ref msdiv' id='msdiv59' href='#msdiv59'>Msdiv 59</a>Aparampi guṇaṃ tassa,<br>
nibbattati bhavābhave;<br>
Amittā na bhavantassa,<br>
vipāko pattachaḍḍite.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_6871' href='#ms20Ap1_6871'>Ms 20Ap1_6871</a><a class='ref msdiv' id='msdiv60' href='#msdiv60'>Msdiv 60</a>Aparampi guṇaṃ tassa,<br>
nibbattati bhavābhave;<br>
Anūnabhogo bhavati,<br>
vipāko pattachaḍḍite.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_6872' href='#ms20Ap1_6872'>Ms 20Ap1_6872</a><a class='ref msdiv' id='msdiv61' href='#msdiv61'>Msdiv 61</a>Aparampi guṇaṃ tassa,<br>
nibbattati bhavābhave;<br>
Aggirājūhi corehi,<br>
na hoti udake bhayaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_6873' href='#ms20Ap1_6873'>Ms 20Ap1_6873</a><a class='ref msdiv' id='msdiv62' href='#msdiv62'>Msdiv 62</a>Aparampi guṇaṃ tassa,<br>
nibbattati bhavābhave;<br>
Dāsidāsā anucarā,<br>
honti cittānuvattakā.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_6874' href='#ms20Ap1_6874'>Ms 20Ap1_6874</a><a class='ref msdiv' id='msdiv63' href='#msdiv63'>Msdiv 63</a>Yamhi āyuppamāṇamhi,<br>
jāyate mānuse bhave;<br>
Tato na hāyate āyu,<br>
tiṭṭhate yāvatāyukaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_6875' href='#ms20Ap1_6875'>Ms 20Ap1_6875</a><a class='ref msdiv' id='msdiv64' href='#msdiv64'>Msdiv 64</a>Abbhantarā ca <span class='var' id='note1620' title='bahirā ca (bj) | bahicarā (pts1, mr)' href='#note1620' title='bahirā ca (bj) | bahicarā (pts1, mr)'>bāhirā</span>,<br>
negamā ca saraṭṭhakā;<br>
Nuyuttā honti sabbepi,<br>
vuddhikāmā sukhicchakā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_6876' href='#ms20Ap1_6876'>Ms 20Ap1_6876</a><a class='ref msdiv' id='msdiv65' href='#msdiv65'>Msdiv 65</a>Bhogavā yasavā homi,<br>
sirimā ñātipakkhavā;<br>
Apetabhayasantāso,<br>
bhavehaṃ sabbato bhave.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_6877' href='#ms20Ap1_6877'>Ms 20Ap1_6877</a><a class='ref msdiv' id='msdiv66' href='#msdiv66'>Msdiv 66</a>Devā manussā asurā,<br>
gandhabbā yakkharakkhasā;<br>
Sabbe te parirakkhanti,<br>
bhave saṃsarato sadā.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_6878' href='#ms20Ap1_6878'>Ms 20Ap1_6878</a><a class='ref msdiv' id='msdiv67' href='#msdiv67'>Msdiv 67</a>Devaloke manusse ca,<br>
anubhotvā ubho yase;<br>
Avasāne ca nibbānaṃ,<br>
sivaṃ patto anuttaraṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_6879' href='#ms20Ap1_6879'>Ms 20Ap1_6879</a><a class='ref msdiv' id='msdiv68' href='#msdiv68'>Msdiv 68</a>Sambuddhamuddisitvāna,<br>
bodhiṃ vā tassa satthuno;<br>
Yo puññaṃ pasave poso,<br>
tassa kiṃ nāma dullabhaṃ.</p>
<p><a class='ref sc' id='sc22' href='#sc22'>SC 22</a><a class='pts' id='pts2.459' href='#pts2.459'></a><a class='ref ms' id='ms20Ap1_6880' href='#ms20Ap1_6880'>Ms 20Ap1_6880</a><a class='ref msdiv' id='msdiv69' href='#msdiv69'>Msdiv 69</a>Magge phale āgame ca,<br>
jhānābhiññāguṇesu ca;<br>
Aññesaṃ adhiko hutvā,<br>
nibbāyāmi anāsavo.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_6881' href='#ms20Ap1_6881'>Ms 20Ap1_6881</a><a class='ref msdiv' id='msdiv70' href='#msdiv70'>Msdiv 70</a>Purehaṃ bodhiyā pattaṃ,<br>
chaḍḍetvā haṭṭhamānaso;<br>
Imehi vīsataṅgehi,<br>
samaṅgī homi sabbadā.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_6882' href='#ms20Ap1_6882'>Ms 20Ap1_6882</a><a class='ref msdiv' id='msdiv71' href='#msdiv71'>Msdiv 71</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_6883' href='#ms20Ap1_6883'>Ms 20Ap1_6883</a><a class='ref msdiv' id='msdiv72' href='#msdiv72'>Msdiv 72</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_6884' href='#ms20Ap1_6884'>Ms 20Ap1_6884</a><a class='ref msdiv' id='msdiv73' href='#msdiv73'>Msdiv 73</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_6885' href='#ms20Ap1_6885'>Ms 20Ap1_6885</a>Itthaṃ sudaṃ āyasmā bodhisammajjako thero imā gāthāyo abhāsitthāti.</p>
<p class='endsutta'><a class='ref sc' id='sc28' href='#sc28'>SC 28</a><a class='ref ms' id='ms20Ap1_6886' href='#ms20Ap1_6886'>Ms 20Ap1_6886</a>Bodhisammajjakattherassāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
