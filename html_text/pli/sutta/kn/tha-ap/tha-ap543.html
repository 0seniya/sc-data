<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap543' lang='pli'>
<header>
<ul>
<li class='division'>Therāpadāna</li>
<li>Bhaddiyavagga</li>
</ul>
<h1><span class='var' id='note1751' title='lakuṇṭakabhaddhiyattherāpadānaṃ (bj, s2, s3) | lakuṇṭakabhaddiyattherāpadānaṃ (pts1)'>1 Lakuṇḍabhaddiyattheraapadāna</span></h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts2.489'></a><a class='ref ms' id='ms20Ap1_7334'>Ms 20Ap1_7334</a><a class='ref msdiv' id='msdiv1'>Msdiv 1</a>“Padumuttaro nāma jino,<br>
sabbadhammesu cakkhumā;<br>
Ito satasahassamhi,<br>
kappe uppajji nāyako.</p>
<p><a class='ref sc' id='sc2'>SC 2</a><a class='ref ms' id='ms20Ap1_7335'>Ms 20Ap1_7335</a><a class='ref msdiv' id='msdiv2'>Msdiv 2</a>Tadāhaṃ haṃsavatiyaṃ,<br>
seṭṭhiputto mahaddhano;<br>
Jaṅghāvihāraṃ vicaraṃ,<br>
saṃghārāmaṃ agacchahaṃ.</p>
<p><a class='ref sc' id='sc3'>SC 3</a><a class='ref ms' id='ms20Ap1_7336'>Ms 20Ap1_7336</a><a class='ref msdiv' id='msdiv3'>Msdiv 3</a>Tadā so lokapajjoto,<br>
dhammaṃ desesi nāyako;<br>
Mañjussarānaṃ pavaraṃ,<br>
sāvakaṃ abhikittayi.</p>
<p><a class='ref sc' id='sc4'>SC 4</a><a class='ref ms' id='ms20Ap1_7337'>Ms 20Ap1_7337</a><a class='ref msdiv' id='msdiv4'>Msdiv 4</a>Taṃ sutvā mudito hutvā,<br>
kāraṃ katvā mahesino;<br>
Vanditvā satthuno pāde,<br>
taṃ ṭhānamabhipatthayiṃ.</p>
<p><a class='ref sc' id='sc5'>SC 5</a><a class='ref ms' id='ms20Ap1_7338'>Ms 20Ap1_7338</a><a class='ref msdiv' id='msdiv5'>Msdiv 5</a>Tadā buddho viyākāsi,<br>
saṃghamajjhe vināyako;<br>
‘Anāgatamhi addhāne,<br>
lacchase taṃ manorathaṃ.</p>
<p><a class='ref sc' id='sc6'>SC 6</a><a class='ref ms' id='ms20Ap1_7339'>Ms 20Ap1_7339</a><a class='ref msdiv' id='msdiv6'>Msdiv 6</a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc7'>SC 7</a><a class='ref ms' id='ms20Ap1_7340'>Ms 20Ap1_7340</a><a class='ref msdiv' id='msdiv7'>Msdiv 7</a>Tassa dhammesu dāyādo,<br>
oraso dhammanimmito;<br>
Bhaddiyo nāma nāmena,<br>
hessati satthu sāvako’.</p>
<p><a class='ref sc' id='sc8'>SC 8</a><a class='ref ms' id='ms20Ap1_7341'>Ms 20Ap1_7341</a><a class='ref msdiv' id='msdiv8'>Msdiv 8</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc9'>SC 9</a><a class='ref ms' id='ms20Ap1_7342'>Ms 20Ap1_7342</a><a class='ref msdiv' id='msdiv9'>Msdiv 9</a>Dvenavute ito kappe,<br>
phusso uppajji nāyako;<br>
Durāsado duppasaho,<br>
sabbalokuttamo jino.</p>
<p><a class='ref sc' id='sc10'>SC 10</a><a class='ref ms' id='ms20Ap1_7343'>Ms 20Ap1_7343</a><a class='ref msdiv' id='msdiv10'>Msdiv 10</a>Caraṇena ca sampanno,<br>
brahā uju patāpavā;<br>
Hitesī <span class='var' id='note1752' title='sabbapāṇīnaṃ (bj)'>sabbasattānaṃ</span>,<br>
bahuṃ mocesi bandhanā.</p>
<p><a class='ref sc' id='sc11'>SC 11</a><a class='ref ms' id='ms20Ap1_7344'>Ms 20Ap1_7344</a><a class='ref msdiv' id='msdiv11'>Msdiv 11</a>Nandārāmavane tassa,<br>
ahosiṃ <span class='var' id='note1753' title='pussakokilo (s2, s3)'>phussakokilo</span>;<br>
Gandhakuṭisamāsanne,<br>
ambarukkhe vasāmahaṃ.</p>
<p><a class='ref sc' id='sc12'>SC 12</a><a class='ref ms' id='ms20Ap1_7345'>Ms 20Ap1_7345</a><a class='ref msdiv' id='msdiv12'>Msdiv 12</a>Tadā piṇḍāya gacchantaṃ,<br>
dakkhiṇeyyaṃ jinuttamaṃ;<br>
Disvā cittaṃ pasādetvā,<br>
<span class='var' id='note1754' title='mañjunādena kūjahaṃ (bj) | mañjunā abhikūjahaṃ (s2, s3, pts1)'>mañjunābhinikūjahaṃ</span>.</p>
<p><a class='ref sc' id='sc13'>SC 13</a><a class='ref ms' id='ms20Ap1_7346'>Ms 20Ap1_7346</a><a class='ref msdiv' id='msdiv13'>Msdiv 13</a>Rājuyyānaṃ tadā gantvā,<br>
supakkaṃ kanakattacaṃ;<br>
Ambapiṇḍaṃ gahetvāna,<br>
sambuddhassopanāmayiṃ.</p>
<p><a class='ref sc' id='sc14'>SC 14</a><a class='ref ms' id='ms20Ap1_7347'>Ms 20Ap1_7347</a><a class='ref msdiv' id='msdiv14'>Msdiv 14</a>Tadā me cittamaññāya,<br>
mahākāruṇiko jino;<br>
Upaṭṭhākassa hatthato,<br>
pattaṃ paggaṇhi nāyako.</p>
<p><a class='ref sc' id='sc15'>SC 15</a><a class='pts' id='pts2.490'></a><a class='ref ms' id='ms20Ap1_7348'>Ms 20Ap1_7348</a><a class='ref msdiv' id='msdiv15'>Msdiv 15</a>Adāsiṃ <span class='var' id='note1755' title='tuṭṭhacittohaṃ (bj)'>haṭṭhacittohaṃ</span>,<br>
ambapiṇḍaṃ mahāmune;<br>
Patte pakkhippa pakkhehi,<br>
<span class='var' id='note1756' title='pakkhehañjaliṃ (bj)'>pañjaliṃ</span> katvāna mañjunā.</p>
<p><a class='ref sc' id='sc16'>SC 16</a><a class='ref ms' id='ms20Ap1_7349'>Ms 20Ap1_7349</a><a class='ref msdiv' id='msdiv16'>Msdiv 16</a>Sarena rajanīyena,<br>
savanīyena vaggunā;<br>
Vassanto buddhapūjatthaṃ,<br>
<span class='var' id='note1757' title='niḷaṃ (bj) | niddaṃ (s2, s3, pts1)'>nīḷaṃ</span> gantvā nipajjahaṃ.</p>
<p><a class='ref sc' id='sc17'>SC 17</a><a class='ref ms' id='ms20Ap1_7350'>Ms 20Ap1_7350</a><a class='ref msdiv' id='msdiv17'>Msdiv 17</a>Tadā muditacittaṃ maṃ,<br>
buddhapemagatāsayaṃ;<br>
Sakuṇagghi upāgantvā,<br>
ghātayī duṭṭhamānaso.</p>
<p><a class='ref sc' id='sc18'>SC 18</a><a class='ref ms' id='ms20Ap1_7351'>Ms 20Ap1_7351</a><a class='ref msdiv' id='msdiv18'>Msdiv 18</a>Tato cutohaṃ tusite,<br>
anubhotvā mahāsukhaṃ;<br>
Manussayonimāgacchiṃ,<br>
tassa kammassa vāhasā.</p>
<p><a class='ref sc' id='sc19'>SC 19</a><a class='ref ms' id='ms20Ap1_7352'>Ms 20Ap1_7352</a><a class='ref msdiv' id='msdiv19'>Msdiv 19</a>Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class='ref sc' id='sc20'>SC 20</a><a class='ref ms' id='ms20Ap1_7353'>Ms 20Ap1_7353</a><a class='ref msdiv' id='msdiv20'>Msdiv 20</a>Sāsanaṃ jotayitvā so,<br>
abhibhuyya kutitthiye;<br>
Vinayitvāna veneyye,<br>
nibbuto so sasāvako.</p>
<p><a class='ref sc' id='sc21'>SC 21</a><a class='ref ms' id='ms20Ap1_7354'>Ms 20Ap1_7354</a><a class='ref msdiv' id='msdiv21'>Msdiv 21</a>Nibbute tamhi lokagge,<br>
pasannā janatā bahū;<br>
Pūjanatthāya buddhassa,<br>
thūpaṃ kubbanti satthuno.</p>
<p><a class='ref sc' id='sc22'>SC 22</a><a class='ref ms' id='ms20Ap1_7355'>Ms 20Ap1_7355</a><a class='ref msdiv' id='msdiv22'>Msdiv 22</a>‘Sattayojanikaṃ thūpaṃ,<br>
sattaratanabhūsitaṃ;<br>
Karissāma mahesissa’,<br>
iccevaṃ mantayanti te.</p>
<p><a class='ref sc' id='sc23'>SC 23</a><a class='ref ms' id='ms20Ap1_7356'>Ms 20Ap1_7356</a><a class='ref msdiv' id='msdiv23'>Msdiv 23</a>Kikino kāsirājassa,<br>
tadā senāya nāyako;<br>
Hutvāhaṃ appamāṇassa,<br>
pamāṇaṃ cetiye vadiṃ.</p>
<p><a class='ref sc' id='sc24'>SC 24</a><a class='ref ms' id='ms20Ap1_7357'>Ms 20Ap1_7357</a><a class='ref msdiv' id='msdiv24'>Msdiv 24</a>Tadā te mama vākyena,<br>
cetiyaṃ yojanuggataṃ;<br>
Akaṃsu naravīrassa,<br>
nānāratanabhūsitaṃ.</p>
<p><a class='ref sc' id='sc25'>SC 25</a><a class='ref ms' id='ms20Ap1_7358'>Ms 20Ap1_7358</a><a class='ref msdiv' id='msdiv25'>Msdiv 25</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc26'>SC 26</a><a class='ref ms' id='ms20Ap1_7359'>Ms 20Ap1_7359</a><a class='ref msdiv' id='msdiv26'>Msdiv 26</a>Pacchime ca bhave dāni,<br>
jāto seṭṭhikule ahaṃ;<br>
Sāvatthiyaṃ puravare,<br>
iddhe phīte mahaddhane.</p>
<p><a class='ref sc' id='sc27'>SC 27</a><a class='ref ms' id='ms20Ap1_7360'>Ms 20Ap1_7360</a><a class='ref msdiv' id='msdiv27'>Msdiv 27</a>Purappavese sugataṃ,<br>
disvā vimhitamānaso;<br>
Pabbajitvāna na ciraṃ,<br>
arahattamapāpuṇiṃ.</p>
<p><a class='ref sc' id='sc28'>SC 28</a><a class='ref ms' id='ms20Ap1_7361'>Ms 20Ap1_7361</a><a class='ref msdiv' id='msdiv28'>Msdiv 28</a>Cetiyassa pamāṇaṃ yaṃ,<br>
akariṃ tena kammunā;<br>
<span class='var' id='note1758' title='lakuṇṭakasarīrohaṃ (bj, s2, s3, pts1)'>Lakuṇḍakasarīrohaṃ</span>,<br>
jāto paribhavāraho.</p>
<p><a class='ref sc' id='sc29'>SC 29</a><a class='ref ms' id='ms20Ap1_7362'>Ms 20Ap1_7362</a><a class='ref msdiv' id='msdiv29'>Msdiv 29</a>Sarena madhurenāhaṃ,<br>
pūjitvā isisattamaṃ;<br>
Mañjussarānaṃ bhikkhūnaṃ,<br>
aggattamanupāpuṇiṃ.</p>
<p><a class='ref sc' id='sc30'>SC 30</a><a class='pts' id='pts2.491'></a><a class='ref ms' id='ms20Ap1_7363'>Ms 20Ap1_7363</a><a class='ref msdiv' id='msdiv30'>Msdiv 30</a>Phaladānena buddhassa,<br>
guṇānussaraṇena ca;<br>
Sāmaññaphalasampanno,<br>
viharāmi anāsavo.</p>
<p><a class='ref sc' id='sc31'>SC 31</a><a class='ref ms' id='ms20Ap1_7364'>Ms 20Ap1_7364</a><a class='ref msdiv' id='msdiv31'>Msdiv 31</a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class='ref sc' id='sc32'>SC 32</a><a class='ref ms' id='ms20Ap1_7365'>Ms 20Ap1_7365</a><a class='ref msdiv' id='msdiv32'>Msdiv 32</a>Svāgataṃ vata me āsi,<br>
buddhaseṭṭhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='ref sc' id='sc33'>SC 33</a><a class='ref ms' id='ms20Ap1_7366'>Ms 20Ap1_7366</a><a class='ref msdiv' id='msdiv33'>Msdiv 33</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc34'>SC 34</a><a class='ref ms' id='ms20Ap1_7367'>Ms 20Ap1_7367</a>Itthaṃ sudaṃ āyasmā <span class='var' id='note1759' title='lakuṇṭakabhaddiyo (bj, s2, s3, pts1)'>lakuṇḍabhaddiyo</span> thero imā gāthāyo abhāsitthāti.</p>
<p class='endsutta'><a class='ref sc' id='sc35'>SC 35</a><a class='ref ms' id='ms20Ap1_7368'>Ms 20Ap1_7368</a>Lakuṇḍabhaddiyattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
