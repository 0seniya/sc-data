<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap429' lang='pli'>
<header>
<ul>
<li class='division'>Therāpadāna</li>
<li>Sakiṃsammajjakavagga</li>
</ul>
<h1><span class='var' id='note1363' title='ekadhammasavaṇiyattherāpadānaṃ (bj) | ekadhammasavanīyattherāpadānaṃ (pts1)'>7 Ekadhammassavaniyattheraapadāna</span></h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap1_5569'>Ms 20Ap1_5569</a><a class='ref msdiv' id='msdiv88'>Msdiv 88</a>“Padumuttaro nāma jino,<br>
sabbadhammāna pāragū;<br>
Catusaccaṃ pakāsento,<br>
santāresi bahuṃ janaṃ.</p>
<p><a class='ref sc' id='sc2'>SC 2</a><a class='ref ms' id='ms20Ap1_5570'>Ms 20Ap1_5570</a><a class='ref msdiv' id='msdiv89'>Msdiv 89</a>Ahaṃ tena samayena,<br>
jaṭilo uggatāpano;<br>
Dhunanto vākacīrāni,<br>
gacchāmi ambare tadā.</p>
<p><a class='ref sc' id='sc3'>SC 3</a><a class='ref ms' id='ms20Ap1_5571'>Ms 20Ap1_5571</a><a class='ref msdiv' id='msdiv90'>Msdiv 90</a>Buddhaseṭṭhassa upari,<br>
gantuṃ na visahāmahaṃ;<br>
Pakkhīva selamāsajja,<br>
gamanaṃ na labhāmahaṃ.</p>
<p><a class='ref sc' id='sc4'>SC 4</a><a class='ref ms' id='ms20Ap1_5572'>Ms 20Ap1_5572</a><a class='ref msdiv' id='msdiv91'>Msdiv 91</a>Udake vokkamitvāna,<br>
evaṃ gacchāmi ambare;<br>
Na me idaṃ bhūtapubbaṃ,<br>
iriyāpathavikopanaṃ.</p>
<p><a class='ref sc' id='sc5'>SC 5</a><a class='ref ms' id='ms20Ap1_5573'>Ms 20Ap1_5573</a><a class='ref msdiv' id='msdiv92'>Msdiv 92</a>Handa metaṃ gavesissaṃ,<br>
appevatthaṃ labheyyahaṃ;<br>
Orohanto antalikkhā,<br>
saddamassosi satthuno.</p>
<p><a class='ref sc' id='sc6'>SC 6</a><a class='pts' id='pts2.385'></a><a class='ref ms' id='ms20Ap1_5574'>Ms 20Ap1_5574</a><a class='ref msdiv' id='msdiv93'>Msdiv 93</a>Sarena rajanīyena,<br>
<span class='var' id='note1364' title='savaṇīyena (bj)'>savanīyena</span> <span class='var' id='note1365' title='vattunā (s2, s3)'>vaggunā</span>;<br>
Aniccataṃ kathentassa,<br>
taññeva uggahiṃ tadā;<br>
Aniccasaññamuggayha,<br>
agamāsiṃ mamassamaṃ.</p>
<p><a class='ref sc' id='sc7'>SC 7</a><a class='ref ms' id='ms20Ap1_5575'>Ms 20Ap1_5575</a><a class='ref msdiv' id='msdiv94'>Msdiv 94</a>Yāvatāyuṃ vasitvāna,<br>
tattha kālaṅkato ahaṃ;<br>
Carime vattamānamhi,<br>
saddhammassavanaṃ sariṃ.</p>
<p><a class='ref sc' id='sc8'>SC 8</a><a class='ref ms' id='ms20Ap1_5576'>Ms 20Ap1_5576</a><a class='ref msdiv' id='msdiv95'>Msdiv 95</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc9'>SC 9</a><a class='ref ms' id='ms20Ap1_5577'>Ms 20Ap1_5577</a><a class='ref msdiv' id='msdiv96'>Msdiv 96</a>Tiṃsakappasahassāni,<br>
devaloke ramiṃ ahaṃ;<br>
Ekapaññāsakkhattuñca,<br>
devarajjamakārayiṃ.</p>
<p><a class='ref sc' id='sc10'>SC 10</a><a class='ref ms' id='ms20Ap1_5578'>Ms 20Ap1_5578</a><a class='ref msdiv' id='msdiv97'>Msdiv 97</a><span class='var' id='note1366' title='ekatiṃsati ... (s2, s3)'>Ekavīsatikkhattuñca</span>,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='ref sc' id='sc11'>SC 11</a><a class='ref ms' id='ms20Ap1_5579'>Ms 20Ap1_5579</a><a class='ref msdiv' id='msdiv98'>Msdiv 98</a>Anubhomi sakaṃ puññaṃ,<br>
sukhitohaṃ bhavābhave;<br>
Anussarāmi taṃ saññaṃ,<br>
saṃsaranto bhavābhave;<br>
Na koṭiṃ paṭivijjhāmi,<br>
nibbānaṃ accutaṃ padaṃ.</p>
<p><a class='ref sc' id='sc12'>SC 12</a><a class='ref ms' id='ms20Ap1_5580'>Ms 20Ap1_5580</a><a class='ref msdiv' id='msdiv99'>Msdiv 99</a>Pitugehe nisīditvā,<br>
samaṇo bhāvitindriyo;<br>
<span class='var' id='note1367' title='kathayaṃ (bj, mr) | kathaṃ sa (s2) | kathaṃ so (s3) | kathāyaṃ (pts1)'>Kathaṃsa</span> paridīpento,<br>
aniccatamudāhari.</p>
<p><a class='ref sc' id='sc13'>SC 13</a><a class='ref ms' id='ms20Ap1_5581'>Ms 20Ap1_5581</a><a class='ref msdiv' id='msdiv100'>Msdiv 100</a>‘Aniccā vata saṅkhārā,<br>
uppādavayadhammino;<br>
Uppajjitvā nirujjhanti,<br>
tesaṃ vūpasamo sukho’.</p>
<p><a class='ref sc' id='sc14'>SC 14</a><a class='ref ms' id='ms20Ap1_5582'>Ms 20Ap1_5582</a><a class='ref msdiv' id='msdiv101'>Msdiv 101</a>Saha gāthaṃ suṇitvāna,<br>
pubbasaññamanussariṃ;<br>
Ekāsane nisīditvā,<br>
arahattamapāpuṇiṃ.</p>
<p><a class='ref sc' id='sc15'>SC 15</a><a class='ref ms' id='ms20Ap1_5583'>Ms 20Ap1_5583</a><a class='ref msdiv' id='msdiv102'>Msdiv 102</a><strong>Jātiyā sattavassena</strong>,<br>
arahattamapāpuṇiṃ;<br>
Upasampādayī buddho,<br>
dhammassavanassidaṃ phalaṃ.</p>
<p><a class='ref sc' id='sc16'>SC 16</a><a class='ref ms' id='ms20Ap1_5584'>Ms 20Ap1_5584</a><a class='ref msdiv' id='msdiv103'>Msdiv 103</a>Satasahassito kappe,<br>
yaṃ dhammamasuṇiṃ tadā;<br>
Duggatiṃ nābhijānāmi,<br>
dhammassavanassidaṃ phalaṃ.</p>
<p><a class='ref sc' id='sc17'>SC 17</a><a class='ref ms' id='ms20Ap1_5585'>Ms 20Ap1_5585</a><a class='ref msdiv' id='msdiv104'>Msdiv 104</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc18'>SC 18</a><a class='ref ms' id='ms20Ap1_5586'>Ms 20Ap1_5586</a><a class='ref msdiv' id='msdiv105'>Msdiv 105</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc19'>SC 19</a><a class='ref ms' id='ms20Ap1_5587'>Ms 20Ap1_5587</a><a class='ref msdiv' id='msdiv106'>Msdiv 106</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc20'>SC 20</a><a class='ref ms' id='ms20Ap1_5588'>Ms 20Ap1_5588</a>Itthaṃ sudaṃ āyasmā <span class='var' id='note1369' title='ekadhammasavaṇiyo (bj) | ekadhammasavaniyo (s2, s3) | ekadhammasavanīyo (pts1)'>ekadhammassavaniyo</span> thero imā gāthāyo abhāsitthāti.</p>
<p class='endsutta'><a class='ref sc' id='sc21'>SC 21</a><a class='ref ms' id='ms20Ap1_5589'>Ms 20Ap1_5589</a>Ekadhammassavaniyattherassāpadānaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
