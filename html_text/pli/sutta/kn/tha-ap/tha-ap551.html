<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap551' lang='pli'>
<header>
<ul>
<li class='division'>Therāpadāna</li>
<li>Bhaddiyavagga</li>
</ul>
<h1>9. Vanavacchattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_7601' href='#ms20Ap1_7601'>Ms 20Ap1_7601</a><a class='ref msdiv' id='msdiv251' href='#msdiv251'>Msdiv 251</a>“Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_7602' href='#ms20Ap1_7602'>Ms 20Ap1_7602</a><a class='ref msdiv' id='msdiv252' href='#msdiv252'>Msdiv 252</a>Tadāhaṃ pabbajitvāna,<br>
tassa buddhassa sāsane;<br>
Yāvajīvaṃ caritvāna,<br>
brahmacāraṃ tato cuto.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_7603' href='#ms20Ap1_7603'>Ms 20Ap1_7603</a><a class='ref msdiv' id='msdiv253' href='#msdiv253'>Msdiv 253</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_7604' href='#ms20Ap1_7604'>Ms 20Ap1_7604</a><a class='ref msdiv' id='msdiv254' href='#msdiv254'>Msdiv 254</a>Tato cuto araññamhi,<br>
kapoto āsahaṃ tahiṃ;<br>
Vasate guṇasampanno,<br>
bhikkhu jhānarato sadā.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_7605' href='#ms20Ap1_7605'>Ms 20Ap1_7605</a><a class='ref msdiv' id='msdiv255' href='#msdiv255'>Msdiv 255</a>Mettacitto kāruṇiko,<br>
sadā pamuditānano;<br>
Upekkhako mahāvīro,<br>
appamaññāsu kovido.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_7606' href='#ms20Ap1_7606'>Ms 20Ap1_7606</a><a class='ref msdiv' id='msdiv256' href='#msdiv256'>Msdiv 256</a>Vinīvaraṇasaṅkappe,<br>
sabbasattahitāsaye;<br>
Visaṭṭho nacirenāsiṃ,<br>
tasmiṃ sugatasāvake.</p>
<p><a class='ref sc' id='sc7' href='#sc7'>SC 7</a><a class='ref pts-vp-pli' id='pts-vp-pli2.507' href='#pts-vp-pli2.507'></a><a class='ref ms' id='ms20Ap1_7607' href='#ms20Ap1_7607'>Ms 20Ap1_7607</a><a class='ref msdiv' id='msdiv257' href='#msdiv257'>Msdiv 257</a>Upecca pādamūlamhi,<br>
nisinnassa tadāssame;<br>
Kadāci sāmisaṃ deti,<br>
dhammaṃ desesi cekadā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_7608' href='#ms20Ap1_7608'>Ms 20Ap1_7608</a><a class='ref msdiv' id='msdiv258' href='#msdiv258'>Msdiv 258</a>Tadā vipulapemena,<br>
upāsitvā jinatrajaṃ;<br>
Tato cuto gato saggaṃ,<br>
pavāso sagharaṃ yathā.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_7609' href='#ms20Ap1_7609'>Ms 20Ap1_7609</a><a class='ref msdiv' id='msdiv259' href='#msdiv259'>Msdiv 259</a>Saggā cuto manussesu,<br>
nibbatto puññakammunā;<br>
Agāraṃ chaḍḍayitvāna,<br>
pabbajiṃ bahuso ahaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_7610' href='#ms20Ap1_7610'>Ms 20Ap1_7610</a><a class='ref msdiv' id='msdiv260' href='#msdiv260'>Msdiv 260</a>Samaṇo tāpaso vippo,<br>
paribbajo tathevahaṃ;<br>
Hutvā vasiṃ araññamhi,<br>
anekasataso ahaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_7611' href='#ms20Ap1_7611'>Ms 20Ap1_7611</a><a class='ref msdiv' id='msdiv261' href='#msdiv261'>Msdiv 261</a>Pacchime ca bhave dāni,<br>
ramme kapilavatthave;<br>
Vacchagotto dijo tassa,<br>
jāyāya ahamokkamiṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_7612' href='#ms20Ap1_7612'>Ms 20Ap1_7612</a><a class='ref msdiv' id='msdiv262' href='#msdiv262'>Msdiv 262</a>Mātu me dohaḷo āsi,<br>
tirokucchigatassa me;<br>
Jāyamānasamīpamhi,<br>
vanavāsāya nicchayo.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_7613' href='#ms20Ap1_7613'>Ms 20Ap1_7613</a><a class='ref msdiv' id='msdiv263' href='#msdiv263'>Msdiv 263</a>Tato me ajanī mātā,<br>
ramaṇīye vanantare;<br>
Gabbhato nikkhamantaṃ maṃ,<br>
kāsāyena paṭiggahuṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_7614' href='#ms20Ap1_7614'>Ms 20Ap1_7614</a><a class='ref msdiv' id='msdiv264' href='#msdiv264'>Msdiv 264</a>Tato kumāro siddhattho,<br>
jāto sakyakuladdhajo;<br>
Tassa mitto piyo āsiṃ,<br>
saṃvisaṭṭho sumāniyo.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_7615' href='#ms20Ap1_7615'>Ms 20Ap1_7615</a><a class='ref msdiv' id='msdiv265' href='#msdiv265'>Msdiv 265</a>Sattasārebhinikkhante,<br>
ohāya vipulaṃ yasaṃ;<br>
Ahampi pabbajitvāna,<br>
himavantamupāgamiṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_7616' href='#ms20Ap1_7616'>Ms 20Ap1_7616</a><a class='ref msdiv' id='msdiv266' href='#msdiv266'>Msdiv 266</a>Vanālayaṃ bhāvanīyaṃ,<br>
kassapaṃ dhutavādikaṃ;<br>
Disvā sutvā jinuppādaṃ,<br>
upesiṃ narasārathiṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_7617' href='#ms20Ap1_7617'>Ms 20Ap1_7617</a><a class='ref msdiv' id='msdiv267' href='#msdiv267'>Msdiv 267</a>So me dhammamadesesi,<br>
sabbatthaṃ sampakāsayaṃ;<br>
Tatohaṃ pabbajitvāna,<br>
vanameva <span class='var' id='note1820' title='punāgamiṃ (bj, pts1) | punokkamaṃ (s2, s3)' href='#note1820' title='punāgamiṃ (bj, pts1) | punokkamaṃ (s2, s3)'>punāgamaṃ</span>.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_7618' href='#ms20Ap1_7618'>Ms 20Ap1_7618</a><a class='ref msdiv' id='msdiv268' href='#msdiv268'>Msdiv 268</a>Tatthāppamatto viharaṃ,<br>
chaḷabhiññā <span class='var' id='note1821' title='apassayiṃ (s2, s3, pts1, mr)' href='#note1821' title='apassayiṃ (s2, s3, pts1, mr)'>aphassayiṃ</span>;<br>
Aho suladdhalābhomhi,<br>
sumittenānukampito.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_7619' href='#ms20Ap1_7619'>Ms 20Ap1_7619</a><a class='ref msdiv' id='msdiv269' href='#msdiv269'>Msdiv 269</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_7620' href='#ms20Ap1_7620'>Ms 20Ap1_7620</a><a class='ref msdiv' id='msdiv270' href='#msdiv270'>Msdiv 270</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_7621' href='#ms20Ap1_7621'>Ms 20Ap1_7621</a><a class='ref msdiv' id='msdiv271' href='#msdiv271'>Msdiv 271</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_7622' href='#ms20Ap1_7622'>Ms 20Ap1_7622</a>Itthaṃ sudaṃ āyasmā vanavaccho thero imā gāthāyo abhāsitthāti.</p>
<p class='endsutta'><a class='ref sc' id='sc23' href='#sc23'>SC 23</a><a class='ref ms' id='ms20Ap1_7623' href='#ms20Ap1_7623'>Ms 20Ap1_7623</a>Vanavacchattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
