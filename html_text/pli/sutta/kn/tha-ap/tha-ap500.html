<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap500' lang='pli'>
<header>
<ul>
<li class='division'>Therāpadāna</li>
<li>Kiṅkaṇipupphavagga</li>
</ul>
<h1><span class='var' id='note1550' title='puḷinathūpiyattherāpadānaṃ (s2, s3, pts1)'>8 Pulinathūpiyattheraapadāna</span></h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap1_6500'>Ms 20Ap1_6500</a><a class='ref msdiv' id='msdiv57'>Msdiv 57</a>“Himavantassāvidūre,<br>
yamako nāma pabbato;<br>
Assamo sukato mayhaṃ,<br>
paṇṇasālā sumāpitā.</p>
<p><a class='ref sc' id='sc2'>SC 2</a><a class='ref ms' id='ms20Ap1_6501'>Ms 20Ap1_6501</a><a class='ref msdiv' id='msdiv58'>Msdiv 58</a>Nārado nāma nāmena,<br>
jaṭilo uggatāpano;<br>
Catuddasasahassāni,<br>
sissā paricaranti maṃ.</p>
<p><a class='ref sc' id='sc3'>SC 3</a><a class='ref ms' id='ms20Ap1_6502'>Ms 20Ap1_6502</a><a class='ref msdiv' id='msdiv59'>Msdiv 59</a>Paṭisallīnako santo,<br>
evaṃ cintesahaṃ tadā;<br>
‘Sabbo jano maṃ pūjeti,<br>
nāhaṃ pūjemi kiñcanaṃ.</p>
<p><a class='ref sc' id='sc4'>SC 4</a><a class='ref ms' id='ms20Ap1_6503'>Ms 20Ap1_6503</a><a class='ref msdiv' id='msdiv60'>Msdiv 60</a>Na me ovādako atthi,<br>
vattā koci na vijjati;<br>
Anācariyupajjhāyo,<br>
vane vāsaṃ upemahaṃ.</p>
<p><a class='ref sc' id='sc5'>SC 5</a><a class='ref ms' id='ms20Ap1_6504'>Ms 20Ap1_6504</a><a class='ref msdiv' id='msdiv61'>Msdiv 61</a>Upāsamāno yamahaṃ,<br>
garucittaṃ upaṭṭhahe;<br>
So me ācariyo natthi,<br>
vanavāso niratthako.</p>
<p><a class='ref sc' id='sc6'>SC 6</a><a class='ref ms' id='ms20Ap1_6505'>Ms 20Ap1_6505</a><a class='ref msdiv' id='msdiv62'>Msdiv 62</a>Āyāgaṃ me gavesissaṃ,<br>
garuṃ bhāvaniyaṃ tathā;<br>
Sāvassayo vasissāmi,<br>
na koci garahissati’.</p>
<p><a class='ref sc' id='sc7'>SC 7</a><a class='ref ms' id='ms20Ap1_6506'>Ms 20Ap1_6506</a><a class='ref msdiv' id='msdiv63'>Msdiv 63</a>Uttānakūlā nadikā,<br>
supatitthā manoramā;<br>
Saṃsuddhapulinākiṇṇā,<br>
avidūre mamassamaṃ.</p>
<p><a class='ref sc' id='sc8'>SC 8</a><a class='ref ms' id='ms20Ap1_6507'>Ms 20Ap1_6507</a><a class='ref msdiv' id='msdiv64'>Msdiv 64</a>Nadiṃ amarikaṃ nāma,<br>
upagantvānahaṃ tadā;<br>
Saṃvaḍḍhayitvā pulinaṃ,<br>
akaṃ pulinacetiyaṃ.</p>
<p><a class='ref sc' id='sc9'>SC 9</a><a class='pts' id='pts2.438'></a><a class='ref ms' id='ms20Ap1_6508'>Ms 20Ap1_6508</a><a class='ref msdiv' id='msdiv65'>Msdiv 65</a>Ye te ahesuṃ sambuddhā,<br>
bhavantakaraṇā munī;<br>
Tesaṃ etādiso thūpo,<br>
taṃ nimittaṃ karomahaṃ.</p>
<p><a class='ref sc' id='sc10'>SC 10</a><a class='ref ms' id='ms20Ap1_6509'>Ms 20Ap1_6509</a><a class='ref msdiv' id='msdiv66'>Msdiv 66</a>Karitvā <span class='var' id='note1551' title='puline (si, pts1) | puḷine (s2, s3)'>pulinaṃ</span> thūpaṃ,<br>
sovaṇṇaṃ māpayiṃ ahaṃ;<br>
Soṇṇakiṅkaṇipupphāni,<br>
sahasse tīṇi pūjayiṃ.</p>
<p><a class='ref sc' id='sc11'>SC 11</a><a class='ref ms' id='ms20Ap1_6510'>Ms 20Ap1_6510</a><a class='ref msdiv' id='msdiv67'>Msdiv 67</a><span class='var' id='note1552' title='sāyapātaṃ (c1)'>Sāyaṃ pātaṃ</span> namassāmi,<br>
vedajāto katañjalī;<br>
Sammukhā viya sambuddhaṃ,<br>
vandiṃ pulinacetiyaṃ.</p>
<p><a class='ref sc' id='sc12'>SC 12</a><a class='ref ms' id='ms20Ap1_6511'>Ms 20Ap1_6511</a><a class='ref msdiv' id='msdiv68'>Msdiv 68</a>Yadā kilesā jāyanti,<br>
vitakkā gehanissitā;<br>
Sarāmi sukataṃ thūpaṃ,<br>
paccavekkhāmi tāvade.</p>
<p><a class='ref sc' id='sc13'>SC 13</a><a class='ref ms' id='ms20Ap1_6512'>Ms 20Ap1_6512</a><a class='ref msdiv' id='msdiv69'>Msdiv 69</a>Upanissāya viharaṃ,<br>
satthavāhaṃ vināyakaṃ;<br>
Kilese saṃvaseyyāsi,<br>
na yuttaṃ tava mārisa.</p>
<p><a class='ref sc' id='sc14'>SC 14</a><a class='ref ms' id='ms20Ap1_6513'>Ms 20Ap1_6513</a><a class='ref msdiv' id='msdiv70'>Msdiv 70</a>Saha āvajjite thūpe,<br>
gāravaṃ hoti me tadā;<br>
Kuvitakke vinodesiṃ,<br>
nāgo tuttaṭṭito yathā.</p>
<p><a class='ref sc' id='sc15'>SC 15</a><a class='ref ms' id='ms20Ap1_6514'>Ms 20Ap1_6514</a><a class='ref msdiv' id='msdiv71'>Msdiv 71</a>Evaṃ viharamānaṃ maṃ,<br>
maccurājābhimaddatha;<br>
Tattha kālaṅkato santo,<br>
brahmalokamagacchahaṃ.</p>
<p><a class='ref sc' id='sc16'>SC 16</a><a class='ref ms' id='ms20Ap1_6515'>Ms 20Ap1_6515</a><a class='ref msdiv' id='msdiv72'>Msdiv 72</a>Yāvatāyuṃ vasitvāna,<br>
<span class='var' id='note1553' title='tidase (bj, pts1)'>tidive</span> upapajjahaṃ;<br>
Asītikkhattuṃ devindo,<br>
devarajjamakārayiṃ.</p>
<p><a class='ref sc' id='sc17'>SC 17</a><a class='ref ms' id='ms20Ap1_6516'>Ms 20Ap1_6516</a><a class='ref msdiv' id='msdiv73'>Msdiv 73</a>Satānaṃ tīṇikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='ref sc' id='sc18'>SC 18</a><a class='ref ms' id='ms20Ap1_6517'>Ms 20Ap1_6517</a><a class='ref msdiv' id='msdiv74'>Msdiv 74</a><span class='var' id='note1554' title='tesaṃ kiṅkaṇipupphānaṃ (bj, s2, s3) | tesaṃ kiṅkhanipupphānaṃ (pts1)'>Soṇṇakiṅkaṇipupphānaṃ</span>,<br>
vipākaṃ anubhomahaṃ;<br>
Dhātīsatasahassāni,<br>
parivārenti <span class='var' id='note1555' title='me (mr)'>maṃ</span> bhave.</p>
<p><a class='ref sc' id='sc19'>SC 19</a><a class='ref ms' id='ms20Ap1_6518'>Ms 20Ap1_6518</a><a class='ref msdiv' id='msdiv75'>Msdiv 75</a>Thūpassa pariciṇṇattā,<br>
rajojallaṃ na limpati;<br>
Gatte sedā na muccanti,<br>
suppabhāso bhavāmahaṃ.</p>
<p><a class='ref sc' id='sc20'>SC 20</a><a class='ref ms' id='ms20Ap1_6519'>Ms 20Ap1_6519</a><a class='ref msdiv' id='msdiv76'>Msdiv 76</a>Aho me sukato thūpo,<br>
sudiṭṭhā marikā nadī;<br>
Thūpaṃ katvāna pulinaṃ,<br>
pattomhi acalaṃ padaṃ.</p>
<p><a class='ref sc' id='sc21'>SC 21</a><a class='ref ms' id='ms20Ap1_6520'>Ms 20Ap1_6520</a><a class='ref msdiv' id='msdiv77'>Msdiv 77</a>Kusalaṃ kattukāmena,<br>
jantunā sāragāhinā;<br>
Natthi khettaṃ akhettaṃ vā,<br>
paṭipattīva <span class='var' id='note1556' title='sārakā (s2, s3) | sārikā (pts1) | sāratā (mr)'>sādhakā</span>.</p>
<p><a class='ref sc' id='sc22'>SC 22</a><a class='ref ms' id='ms20Ap1_6521'>Ms 20Ap1_6521</a><a class='ref msdiv' id='msdiv78'>Msdiv 78</a>Yathāpi balavā poso,<br>
aṇṇavaṃ taritussahe;<br>
Parittaṃ kaṭṭhamādāya,<br>
pakkhandeyya mahāsaraṃ.</p>
<p><a class='ref sc' id='sc23'>SC 23</a><a class='ref ms' id='ms20Ap1_6522'>Ms 20Ap1_6522</a><a class='ref msdiv' id='msdiv79'>Msdiv 79</a>Imāhaṃ kaṭṭhaṃ nissāya,<br>
tarissāmi mahodadhiṃ;<br>
Ussāhena vīriyena,<br>
tareyya udadhiṃ naro.</p>
<p><a class='ref sc' id='sc24'>SC 24</a><a class='pts' id='pts2.439'></a><a class='ref ms' id='ms20Ap1_6523'>Ms 20Ap1_6523</a><a class='ref msdiv' id='msdiv80'>Msdiv 80</a>Tatheva me kataṃ kammaṃ,<br>
parittaṃ thokakañca yaṃ;<br>
Taṃ kammaṃ upanissāya,<br>
saṃsāraṃ samatikkamiṃ.</p>
<p><a class='ref sc' id='sc25'>SC 25</a><a class='ref ms' id='ms20Ap1_6524'>Ms 20Ap1_6524</a><a class='ref msdiv' id='msdiv81'>Msdiv 81</a>Pacchime bhave sampatte,<br>
sukkamūlena codito;<br>
Sāvatthiyaṃ pure jāto,<br>
mahāsāle suaḍḍhake.</p>
<p><a class='ref sc' id='sc26'>SC 26</a><a class='ref ms' id='ms20Ap1_6525'>Ms 20Ap1_6525</a><a class='ref msdiv' id='msdiv82'>Msdiv 82</a>Saddhā mātā pitā mayhaṃ,<br>
buddhassa saraṇaṃ gatā;<br>
Ubho diṭṭhapadā ete,<br>
anuvattanti sāsanaṃ.</p>
<p><a class='ref sc' id='sc27'>SC 27</a><a class='ref ms' id='ms20Ap1_6526'>Ms 20Ap1_6526</a><a class='ref msdiv' id='msdiv83'>Msdiv 83</a>Bodhipapaṭikaṃ gayha,<br>
soṇṇathūpamakārayuṃ;<br>
<span class='var' id='note1557' title='sāyapātaṃ (pts1, c1)'>Sāyaṃ pātaṃ</span> namassanti,<br>
sakyaputtassa sammukhā.</p>
<p><a class='ref sc' id='sc28'>SC 28</a><a class='ref ms' id='ms20Ap1_6527'>Ms 20Ap1_6527</a><a class='ref msdiv' id='msdiv84'>Msdiv 84</a>Uposathamhi divase,<br>
soṇṇathūpaṃ vinīharuṃ;<br>
Buddhassa vaṇṇaṃ kittentā,<br>
tiyāmaṃ vītināmayuṃ.</p>
<p><a class='ref sc' id='sc29'>SC 29</a><a class='ref ms' id='ms20Ap1_6528'>Ms 20Ap1_6528</a><a class='ref msdiv' id='msdiv85'>Msdiv 85</a><span class='var' id='note1558' title='samā disvānahaṃ (s2, s3) | pasādetvānahaṃ (mr)'>Saha disvānahaṃ</span> thūpaṃ,<br>
sariṃ pulinacetiyaṃ;<br>
Ekāsane nisīditvā,<br>
arahattamapāpuṇiṃ.</p>
</blockquote>
<p class='endsutta'><a class='ref sc' id='sc30'>SC 30</a><a class='ref ms' id='ms20Ap1_6529'>Ms 20Ap1_6529</a>Dvāvīsatimaṃ bhāṇavāraṃ.</p>
<blockquote class='gatha'>
<p><a class='ref sc' id='sc31'>SC 31</a><a class='ref ms' id='ms20Ap1_6530'>Ms 20Ap1_6530</a><a class='ref msdiv' id='msdiv86'>Msdiv 86</a>Gavesamāno taṃ vīraṃ,<br>
dhammasenāpatiddasaṃ;<br>
Agārā nikkhamitvāna,<br>
pabbajiṃ tassa santike.</p>
<p><a class='ref sc' id='sc32'>SC 32</a><a class='ref ms' id='ms20Ap1_6531'>Ms 20Ap1_6531</a><a class='ref msdiv' id='msdiv87'>Msdiv 87</a>Jātiyā sattavassena,<br>
arahattamapāpuṇiṃ;<br>
Upasampādayī buddho,<br>
guṇamaññāya cakkhumā.</p>
<p><a class='ref sc' id='sc33'>SC 33</a><a class='ref ms' id='ms20Ap1_6532'>Ms 20Ap1_6532</a><a class='ref msdiv' id='msdiv88'>Msdiv 88</a>Dārakeneva santena,<br>
kiriyaṃ niṭṭhitaṃ mayā;<br>
Kataṃ me karaṇīyajja,<br>
sakyaputtassa sāsane.</p>
<p><a class='ref sc' id='sc34'>SC 34</a><a class='ref ms' id='ms20Ap1_6533'>Ms 20Ap1_6533</a><a class='ref msdiv' id='msdiv89'>Msdiv 89</a>Sabbaverabhayātīto,<br>
<span class='var' id='note1559' title='sabbasaṅgātito (c1)'>sabbasaṅgātigo</span> isi;<br>
Sāvako te mahāvīra,<br>
soṇṇathūpassidaṃ phalaṃ.</p>
<p><a class='ref sc' id='sc35'>SC 35</a><a class='ref ms' id='ms20Ap1_6534'>Ms 20Ap1_6534</a><a class='ref msdiv' id='msdiv90'>Msdiv 90</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc36'>SC 36</a><a class='ref ms' id='ms20Ap1_6535'>Ms 20Ap1_6535</a><a class='ref msdiv' id='msdiv91'>Msdiv 91</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc37'>SC 37</a><a class='ref ms' id='ms20Ap1_6536'>Ms 20Ap1_6536</a><a class='ref msdiv' id='msdiv92'>Msdiv 92</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc38'>SC 38</a><a class='ref ms' id='ms20Ap1_6537'>Ms 20Ap1_6537</a>Itthaṃ sudaṃ āyasmā <span class='var' id='note1560' title='puḷinathūpiyo (s2, s3)'>pulinathūpiyo</span> thero imā gāthāyo abhāsitthāti.</p>
<p class='endsutta'><a class='ref sc' id='sc39'>SC 39</a><a class='ref ms' id='ms20Ap1_6538'>Ms 20Ap1_6538</a>Pulinathūpiyattherassāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
