<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap336' lang='pli'>
<header>
<ul>
<li class='division'>Therāpadāna</li>
<li>Gandhodakavagga</li>
</ul>
<h1>4. Ekadussadāyakattheraapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap1_3739'>Ms 20Ap1_3739</a><a class='ref msdiv' id='msdiv19' href='#sc1'>SC 1</a><a class='ref ms' id='ms20Ap1_3739'>Ms 20Ap1_3739</a><a class='ref msdiv' id='msdiv19'>Msdiv 19</a>“Nagare haṃsavatiyā,<br>
ahosiṃ tiṇahārako;<br>
Tiṇahārena jīvāmi,<br>
tena posemi dārake.</p>
<p><a class='ref sc' id='sc2'>SC 2</a><a class='ref ms' id='ms20Ap1_3740'>Ms 20Ap1_3740</a><a class='ref msdiv' id='msdiv20' href='#sc2'>SC 2</a><a class='ref ms' id='ms20Ap1_3740'>Ms 20Ap1_3740</a><a class='ref msdiv' id='msdiv20'>Msdiv 20</a>Padumuttaro nāma jino,<br>
sabbadhammāna pāragū;<br>
Tamandhakāraṃ nāsetvā,<br>
uppajji lokanāyako.</p>
<p><a class='ref sc' id='sc3'>SC 3</a><a class='ref ms' id='ms20Ap1_3741'>Ms 20Ap1_3741</a><a class='ref msdiv' id='msdiv21' href='#sc3'>SC 3</a><a class='ref ms' id='ms20Ap1_3741'>Ms 20Ap1_3741</a><a class='ref msdiv' id='msdiv21'>Msdiv 21</a>Sake ghare nisīditvā,<br>
evaṃ cintesahaṃ tadā;<br>
‘Buddho loke samuppanno,<br>
deyyadhammo ca natthi me.</p>
<p><a class='ref sc' id='sc4'>SC 4</a><a class='ref ms' id='ms20Ap1_3742'>Ms 20Ap1_3742</a><a class='ref msdiv' id='msdiv22' href='#sc4'>SC 4</a><a class='ref ms' id='ms20Ap1_3742'>Ms 20Ap1_3742</a><a class='ref msdiv' id='msdiv22'>Msdiv 22</a>Idaṃ me sāṭakaṃ ekaṃ,<br>
natthi me koci dāyako;<br>
Dukkho nirayasamphasso,<br>
ropayissāmi dakkhiṇaṃ’.</p>
<p><a class='ref sc' id='sc5'>SC 5</a><a class='ref ms' id='ms20Ap1_3743'>Ms 20Ap1_3743</a><a class='ref msdiv' id='msdiv23' href='#sc5'>SC 5</a><a class='ref ms' id='ms20Ap1_3743'>Ms 20Ap1_3743</a><a class='ref msdiv' id='msdiv23'>Msdiv 23</a>Evāhaṃ cintayitvāna,<br>
sakaṃ cittaṃ pasādayiṃ;<br>
Ekaṃ dussaṃ gahetvāna,<br>
buddhaseṭṭhassadāsahaṃ.</p>
<p><a class='ref sc' id='sc6'>SC 6</a><a class='ref ms' id='ms20Ap1_3744'>Ms 20Ap1_3744</a><a class='ref msdiv' id='msdiv24' href='#sc6'>SC 6</a><a class='ref ms' id='ms20Ap1_3744'>Ms 20Ap1_3744</a><a class='ref msdiv' id='msdiv24'>Msdiv 24</a>Ekaṃ dussaṃ daditvāna,<br>
ukkuṭṭhiṃ sampavattayiṃ;<br>
Yadi buddho tuvaṃ vīra,<br>
tārehi maṃ mahāmuni.</p>
<p><a class='ref sc' id='sc7'>SC 7</a><a class='ref ms' id='ms20Ap1_3745'>Ms 20Ap1_3745</a><a class='ref msdiv' id='msdiv25' href='#sc7'>SC 7</a><a class='ref ms' id='ms20Ap1_3745'>Ms 20Ap1_3745</a><a class='ref msdiv' id='msdiv25'>Msdiv 25</a>Padumuttaro lokavidū,<br>
āhutīnaṃ paṭiggaho;<br>
Mama dānaṃ pakittento,<br>
akā me anumodanaṃ.</p>
<p><a class='ref sc' id='sc8'>SC 8</a><a class='ref ms' id='ms20Ap1_3746'>Ms 20Ap1_3746</a><a class='ref msdiv' id='msdiv26' href='#sc8'>SC 8</a><a class='ref ms' id='ms20Ap1_3746'>Ms 20Ap1_3746</a><a class='ref msdiv' id='msdiv26'>Msdiv 26</a>‘Iminā ekadussena,<br>
cetanāpaṇidhīhi ca;<br>
Kappasatasahassāni,<br>
vinipātaṃ na gacchati.</p>
<p><a class='ref sc' id='sc9'>SC 9</a><a class='ref ms' id='ms20Ap1_3747'>Ms 20Ap1_3747</a><a class='ref msdiv' id='msdiv27' href='#sc9'>SC 9</a><a class='ref ms' id='ms20Ap1_3747'>Ms 20Ap1_3747</a><a class='ref msdiv' id='msdiv27'>Msdiv 27</a>Chattiṃsakkhattuṃ devindo,<br>
devarajjaṃ karissati;<br>
Tettiṃsakkhattuṃ rājā ca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='ref sc' id='sc10'>SC 10</a><a class='ref ms' id='ms20Ap1_3748'>Ms 20Ap1_3748</a><a class='ref msdiv' id='msdiv28' href='#sc10'>SC 10</a><a class='ref ms' id='ms20Ap1_3748'>Ms 20Ap1_3748</a><a class='ref msdiv' id='msdiv28'>Msdiv 28</a>Devaloke manusse vā,<br>
saṃsaranto tuvaṃ bhave;<br>
Rūpavā guṇasampanno,<br>
anavakkantadehavā;<br>
Akkhobhaṃ amitaṃ dussaṃ,<br>
labhissati yadicchakaṃ’.</p>
<p><a class='ref sc' id='sc11'>SC 11</a><a class='ref ms' id='ms20Ap1_3749'>Ms 20Ap1_3749</a><a class='ref msdiv' id='msdiv29' href='#sc11'>SC 11</a><a class='ref ms' id='ms20Ap1_3749'>Ms 20Ap1_3749</a><a class='ref msdiv' id='msdiv29'>Msdiv 29</a>Idaṃ vatvāna sambuddho,<br>
jalajuttamanāmako;<br>
Nabhaṃ abbhuggamī dhīro,<br>
haṃsarājāva ambare.</p>
<p><a class='ref sc' id='sc12'>SC 12</a><a class='ref ms' id='ms20Ap1_3750'>Ms 20Ap1_3750</a><a class='ref msdiv' id='msdiv30' href='#sc12'>SC 12</a><a class='ref ms' id='ms20Ap1_3750'>Ms 20Ap1_3750</a><a class='ref msdiv' id='msdiv30'>Msdiv 30</a>Yaṃ yaṃ yonupapajjāmi,<br>
devattaṃ atha mānusaṃ;<br>
Bhoge me ūnatā natthi,<br>
ekadussassidaṃ phalaṃ.</p>
<p><a class='ref sc' id='sc13'>SC 13</a><a class='ref ms' id='ms20Ap1_3751'>Ms 20Ap1_3751</a><a class='ref msdiv' id='msdiv31' href='#sc13'>SC 13</a><a class='ref ms' id='ms20Ap1_3751'>Ms 20Ap1_3751</a><a class='ref msdiv' id='msdiv31'>Msdiv 31</a>Paduddhāre paduddhāre,<br>
dussaṃ nibbattate mamaṃ;<br>
Heṭṭhā dussamhi tiṭṭhāmi,<br>
upari chadanaṃ mama.</p>
<p><a class='ref sc' id='sc14'>SC 14</a><a class='ref ms' id='ms20Ap1_3752'>Ms 20Ap1_3752</a><a class='ref msdiv' id='msdiv32' href='#sc14'>SC 14</a><a class='ref ms' id='ms20Ap1_3752'>Ms 20Ap1_3752</a><a class='ref msdiv' id='msdiv32'>Msdiv 32</a>Cakkavāḷamupādāya,<br>
sakānanaṃ sapabbataṃ;<br>
Icchamāno cahaṃ ajja,<br>
dussehi chādayeyyahaṃ.</p>
<p><a class='ref sc' id='sc15'>SC 15</a><a class='ref ms' id='ms20Ap1_3753'>Ms 20Ap1_3753</a><a class='ref msdiv' id='msdiv33' href='#sc15'>SC 15</a><a class='ref ms' id='ms20Ap1_3753'>Ms 20Ap1_3753</a><a class='ref msdiv' id='msdiv33'>Msdiv 33</a>Teneva ekadussena,<br>
saṃsaranto bhavābhave;<br>
Suvaṇṇavaṇṇo hutvāna,<br>
saṃsarāmi bhavābhave.</p>
<p><a class='ref sc' id='sc16'>SC 16</a><a class='ref ms' id='ms20Ap1_3754'>Ms 20Ap1_3754</a><a class='ref msdiv' id='msdiv34' href='#sc16'>SC 16</a><a class='ref ms' id='ms20Ap1_3754'>Ms 20Ap1_3754</a><a class='ref msdiv' id='msdiv34'>Msdiv 34</a>Vipākaṃ ekadussassa,<br>
najjhagaṃ katthacikkhayaṃ;<br>
Ayaṃ me antimā jāti,<br>
vipaccati idhāpi me.</p>
<p><a class='ref sc' id='sc17'>SC 17</a><a class='ref ms' id='ms20Ap1_3755'>Ms 20Ap1_3755</a><a class='ref msdiv' id='msdiv35' href='#sc17'>SC 17</a><a class='ref ms' id='ms20Ap1_3755'>Ms 20Ap1_3755</a><a class='ref msdiv' id='msdiv35'>Msdiv 35</a>Satasahassito kappe,<br>
yaṃ dussamadadiṃ tadā;<br>
Duggatiṃ nābhijānāmi,<br>
ekadussassidaṃ phalaṃ.</p>
<p><a class='ref sc' id='sc18'>SC 18</a><a class='ref ms' id='ms20Ap1_3756'>Ms 20Ap1_3756</a><a class='ref msdiv' id='msdiv36' href='#sc18'>SC 18</a><a class='ref ms' id='ms20Ap1_3756'>Ms 20Ap1_3756</a><a class='ref msdiv' id='msdiv36'>Msdiv 36</a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class='ref sc' id='sc19'>SC 19</a><a class='ref ms' id='ms20Ap1_3757'>Ms 20Ap1_3757</a><a class='ref msdiv' id='msdiv37' href='#sc19'>SC 19</a><a class='ref ms' id='ms20Ap1_3757'>Ms 20Ap1_3757</a><a class='ref msdiv' id='msdiv37'>Msdiv 37</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc20'>SC 20</a><a class='ref ms' id='ms20Ap1_3758' href='#sc20'>SC 20</a><a class='ref ms' id='ms20Ap1_3758'>Ms 20Ap1_3758</a>Itthaṃ sudaṃ āyasmā ekadussadāyako thero imā gāthāyo abhāsitthāti.</p>
<p class='endsutta'><a class='ref sc' id='sc21'>SC 21</a><a class='ref ms' id='ms20Ap1_3759' href='#sc21'>SC 21</a><a class='ref ms' id='ms20Ap1_3759'>Ms 20Ap1_3759</a>Ekadussadāyakattherassāpadānaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
