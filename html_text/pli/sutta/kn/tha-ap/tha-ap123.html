<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap123' lang='pli'>
<header>
<ul>
<li class='division'>Therāpadāna</li>
<li>Sereyyavagga</li>
</ul>
<h1>1. Sereyyakattheraapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts1.155'></a><a class='ref ms' id='ms20Ap1_2054'>Ms 20Ap1_2054</a><a class='ref msdiv' id='msdiv1'>Msdiv 1</a>“Ajjhāyako mantadharo,<br>
tiṇṇaṃ vedāna pāragū;<br>
Abbhokāse ṭhito santo,<br>
addasaṃ lokanāyakaṃ.</p>
<p><a class='ref sc' id='sc2'>SC 2</a><a class='ref ms' id='ms20Ap1_2055'>Ms 20Ap1_2055</a><a class='ref msdiv' id='msdiv2'>Msdiv 2</a>Sīhaṃ yathā vanacaraṃ,<br>
byaggharājaṃva nittasaṃ;<br>
Tidhāpabhinnamātaṅgaṃ,<br>
kuñjaraṃva mahesinaṃ.</p>
<p><a class='ref sc' id='sc3'>SC 3</a><a class='ref ms' id='ms20Ap1_2056'>Ms 20Ap1_2056</a><a class='ref msdiv' id='msdiv3'>Msdiv 3</a>Sereyyakaṃ gahetvāna,<br>
ākāse <span class='var' id='note545' title='nikkhipiṃ (mr)'>ukkhipiṃ</span> ahaṃ;<br>
Buddhassa ānubhāvena,<br>
parivārenti <span class='var' id='note546' title='sabbato (bj, pts1)'>sabbaso</span>.</p>
<p><a class='ref sc' id='sc4'>SC 4</a><a class='ref ms' id='ms20Ap1_2057'>Ms 20Ap1_2057</a><a class='ref msdiv' id='msdiv4'>Msdiv 4</a>Adhiṭṭhahi mahāvīro,<br>
sabbaññū lokanāyako;<br>
Samantā pupphacchadanā,<br>
okiriṃsu narāsabhaṃ.</p>
<p><a class='ref sc' id='sc5'>SC 5</a><a class='ref ms' id='ms20Ap1_2058'>Ms 20Ap1_2058</a><a class='ref msdiv' id='msdiv5'>Msdiv 5</a>Tato sā pupphakañcukā,<br>
antovaṇṭā bahimukhā;<br>
Sattāhaṃ chadanaṃ katvā,<br>
tato antaradhāyatha.</p>
<p><a class='ref sc' id='sc6'>SC 6</a><a class='ref ms' id='ms20Ap1_2059'>Ms 20Ap1_2059</a><a class='ref msdiv' id='msdiv6'>Msdiv 6</a>Tañca acchariyaṃ disvā,<br>
abbhutaṃ lomahaṃsanaṃ;<br>
Buddhe cittaṃ pasādesiṃ,<br>
sugate lokanāyake.</p>
<p><a class='ref sc' id='sc7'>SC 7</a><a class='ref ms' id='ms20Ap1_2060'>Ms 20Ap1_2060</a><a class='ref msdiv' id='msdiv7'>Msdiv 7</a>Tena cittappasādena,<br>
sukkamūlena codito;<br>
Kappānaṃ satasahassaṃ,<br>
duggatiṃ nupapajjahaṃ.</p>
<p><a class='ref sc' id='sc8'>SC 8</a><a class='ref ms' id='ms20Ap1_2061'>Ms 20Ap1_2061</a><a class='ref msdiv' id='msdiv8'>Msdiv 8</a>Pannarasasahassamhi,<br>
kappānaṃ pañcavīsati;<br>
<span class='var' id='note547' title='cittamālā (bj) | vilāmālā (s2, s3) | cinamālā (pts1)'>Vītamalā</span> samānā ca,<br>
cakkavattī mahabbalā.</p>
<p><a class='ref sc' id='sc9'>SC 9</a><a class='ref ms' id='ms20Ap1_2062'>Ms 20Ap1_2062</a><a class='ref msdiv' id='msdiv9'>Msdiv 9</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc10'>SC 10</a><a class='ref ms' id='ms20Ap1_2063'>Ms 20Ap1_2063</a>Itthaṃ sudaṃ āyasmā sereyyako thero imā gāthāyo abhāsitthāti.</p>
<p class='endsutta'><a class='ref sc' id='sc11'>SC 11</a><a class='ref ms' id='ms20Ap1_2064'>Ms 20Ap1_2064</a>Sereyyakattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
