<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap489' lang='pli'>
<header>
<ul>
<li class='division'>Therāpadāna</li>
<li>Paṃsukūlavagga</li>
</ul>
<h1><span class='var' id='note1513' title='puḷinuppādakattherāpadānaṃ (s2, s3, pts1)' href='#note1513' title='puḷinuppādakattherāpadānaṃ (s2, s3, pts1)'>7 Pulinuppādakattheraapadāna</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli2.426' href='#pts-vp-pli2.426'>PTS vp Pali 2.426</a><a class='ref ms' id='ms20Ap1_6308' href='#ms20Ap1_6308'>Ms 20Ap1_6308</a><a class='ref msdiv' id='msdiv111' href='#msdiv111'>Msdiv 111</a>“Pabbate himavantamhi,<br>
devalo nāma tāpaso;<br>
Tattha me caṅkamo āsi,<br>
amanussehi māpito.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_6309' href='#ms20Ap1_6309'>Ms 20Ap1_6309</a><a class='ref msdiv' id='msdiv112' href='#msdiv112'>Msdiv 112</a><span class='var' id='note1514' title='jaṭābhārassa (s2, s3, mr)' href='#note1514' title='jaṭābhārassa (s2, s3, mr)'>Jaṭābhārena</span> bharito,<br>
kamaṇḍaludharo sadā;<br>
Uttamatthaṃ gavesanto,<br>
vipinā nikkhamiṃ tadā.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_6310' href='#ms20Ap1_6310'>Ms 20Ap1_6310</a><a class='ref msdiv' id='msdiv113' href='#msdiv113'>Msdiv 113</a>Cullāsītisahassāni,<br>
sissā mayhaṃ upaṭṭhahuṃ;<br>
Sakakammābhipasutā,<br>
vasanti vipine tadā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_6311' href='#ms20Ap1_6311'>Ms 20Ap1_6311</a><a class='ref msdiv' id='msdiv114' href='#msdiv114'>Msdiv 114</a>Assamā abhinikkhamma,<br>
akaṃ pulinacetiyaṃ;<br>
Nānāpupphaṃ samānetvā,<br>
taṃ cetiyamapūjayiṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_6312' href='#ms20Ap1_6312'>Ms 20Ap1_6312</a><a class='ref msdiv' id='msdiv115' href='#msdiv115'>Msdiv 115</a>Tattha cittaṃ pasādetvā,<br>
assamaṃ pavisāmahaṃ;<br>
Sabbe sissā samāgantvā,<br>
<span class='var' id='note1515' title='etamatthamapucchu maṃ (bj) | etamatthaṃ apucchisuṃ (s2, s3) | etamatthaṃ apucchiṃsu (mr)' href='#note1515' title='etamatthamapucchu maṃ (bj) | etamatthaṃ apucchisuṃ (s2, s3) | etamatthaṃ apucchiṃsu (mr)'>etamatthaṃ pucchiṃsu maṃ</span>.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_6313' href='#ms20Ap1_6313'>Ms 20Ap1_6313</a><a class='ref msdiv' id='msdiv116' href='#msdiv116'>Msdiv 116</a>‘<span class='var' id='note1516' title='puḷinena (s2, s3, pts1)'>Pulinena</span> <span class='var' id='note1517' title='kate thūpe (bj)' href='#note1516' title='puḷinena (s2, s3, pts1)'>Pulinena</span> <span class='var' id='note1517' title='kate thūpe (bj)'>kato thūpo</span>,<br>
yaṃ tvaṃ <span class='var' id='note1518' title='devaṃ (bj, pts1)' href='#note1518' title='devaṃ (bj, pts1)'>deva</span> namassasi;<br>
Mayampi ñātumicchāma,<br>
puṭṭho ācikkha no tuvaṃ’.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_6314' href='#ms20Ap1_6314'>Ms 20Ap1_6314</a><a class='ref msdiv' id='msdiv117' href='#msdiv117'>Msdiv 117</a>‘<span class='var' id='note1519' title='niddiṭṭhā no (bj, pts1) | diṭṭhā no vo (s2, s3)' href='#note1519' title='niddiṭṭhā no (bj, pts1) | diṭṭhā no vo (s2, s3)'>Niddiṭṭhā nu</span> mantapade,<br>
cakkhumanto mahāyasā;<br>
Te kho ahaṃ namassāmi,<br>
buddhaseṭṭhe mahāyase.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_6315' href='#ms20Ap1_6315'>Ms 20Ap1_6315</a><a class='ref msdiv' id='msdiv118' href='#msdiv118'>Msdiv 118</a>Kīdisā te mahāvīrā,<br>
sabbaññū lokanāyakā;<br>
Kathaṃvaṇṇā kathaṃsīlā,<br>
kīdisā te mahāyasā.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_6316' href='#ms20Ap1_6316'>Ms 20Ap1_6316</a><a class='ref msdiv' id='msdiv119' href='#msdiv119'>Msdiv 119</a>Bāttiṃsalakkhaṇā buddhā,<br>
cattālīsadijāpi ca;<br>
Nettā gopakhumā tesaṃ,<br>
jiñjukā phalasannibhā.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_6317' href='#ms20Ap1_6317'>Ms 20Ap1_6317</a><a class='ref msdiv' id='msdiv120' href='#msdiv120'>Msdiv 120</a>Gacchamānā ca te buddhā,<br>
yugamattañca pekkhare;<br>
Na tesaṃ jāṇu nadati,<br>
sandhisaddo na suyyati.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_6318' href='#ms20Ap1_6318'>Ms 20Ap1_6318</a><a class='ref msdiv' id='msdiv121' href='#msdiv121'>Msdiv 121</a>Gacchamānā ca sugatā,<br>
uddharantāva gacchare;<br>
Paṭhamaṃ dakkhiṇaṃ pādaṃ,<br>
buddhānaṃ esa dhammatā.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_6319' href='#ms20Ap1_6319'>Ms 20Ap1_6319</a><a class='ref msdiv' id='msdiv122' href='#msdiv122'>Msdiv 122</a>Asambhītā ca te buddhā,<br>
migarājāva kesarī;<br>
Nevukkaṃsenti attānaṃ,<br>
no ca vambhenti pāṇinaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_6320' href='#ms20Ap1_6320'>Ms 20Ap1_6320</a><a class='ref msdiv' id='msdiv123' href='#msdiv123'>Msdiv 123</a>Mānāvamānato muttā,<br>
samā sabbesu pāṇisu;<br>
Anattukkaṃsakā buddhā,<br>
buddhānaṃ esa dhammatā.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_6321' href='#ms20Ap1_6321'>Ms 20Ap1_6321</a><a class='ref msdiv' id='msdiv124' href='#msdiv124'>Msdiv 124</a>Uppajjantā ca sambuddhā,<br>
ālokaṃ dassayanti te;<br>
Chappakāraṃ pakampenti,<br>
kevalaṃ vasudhaṃ imaṃ.</p>
<p><a class='ref sc' id='sc15' href='#sc15'>SC 15</a><a class='ref pts-vp-pli' id='pts-vp-pli2.427' href='#pts-vp-pli2.427'>PTS vp Pali 2.427</a><a class='ref ms' id='ms20Ap1_6322' href='#ms20Ap1_6322'>Ms 20Ap1_6322</a><a class='ref msdiv' id='msdiv125' href='#msdiv125'>Msdiv 125</a>Passanti nirayañcete,<br>
nibbāti nirayo tadā;<br>
Pavassati mahāmegho,<br>
buddhānaṃ esa dhammatā.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_6323' href='#ms20Ap1_6323'>Ms 20Ap1_6323</a><a class='ref msdiv' id='msdiv126' href='#msdiv126'>Msdiv 126</a>Īdisā te mahānāgā,<br>
<span class='var' id='note1520' title='atulyā ca (bj, pts1) | te (s2, s3, mr)' href='#note1520' title='atulyā ca (bj, pts1) | te (s2, s3, mr)'>atulā ca</span> mahāyasā;<br>
Vaṇṇato anatikkantā,<br>
appameyyā tathāgatā’.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_6324' href='#ms20Ap1_6324'>Ms 20Ap1_6324</a><a class='ref msdiv' id='msdiv127' href='#msdiv127'>Msdiv 127</a>Anumodiṃsu me vākyaṃ,<br>
sabbe sissā sagāravā;<br>
Tathā ca paṭipajjiṃsu,<br>
yathāsatti yathābalaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_6325' href='#ms20Ap1_6325'>Ms 20Ap1_6325</a><a class='ref msdiv' id='msdiv128' href='#msdiv128'>Msdiv 128</a>Paṭipūjenti pulinaṃ,<br>
sakakammābhilāsino;<br>
Saddahantā mama vākyaṃ,<br>
<span class='var' id='note1521' title='buddhattagatamānasā (bj, s2, s3) | buddhattaggatamānasā (pts1)' href='#note1521' title='buddhattagatamānasā (bj, s2, s3) | buddhattaggatamānasā (pts1)'>buddhasakkatamānasā</span>.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_6326' href='#ms20Ap1_6326'>Ms 20Ap1_6326</a><a class='ref msdiv' id='msdiv129' href='#msdiv129'>Msdiv 129</a>Tadā cavitvā tusitā,<br>
devaputto mahāyaso;<br>
Uppajji mātukucchimhi,<br>
dasasahassi kampatha.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_6327' href='#ms20Ap1_6327'>Ms 20Ap1_6327</a><a class='ref msdiv' id='msdiv130' href='#msdiv130'>Msdiv 130</a>Assamassāvidūramhi,<br>
caṅkamamhi ṭhito ahaṃ;<br>
Sabbe sissā samāgantvā,<br>
āgacchuṃ mama santike.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_6328' href='#ms20Ap1_6328'>Ms 20Ap1_6328</a><a class='ref msdiv' id='msdiv131' href='#msdiv131'>Msdiv 131</a>‘Usabhova mahī nadati,<br>
migarājāva kūjati;<br>
<span class='var' id='note1522' title='suṃsumārova (bj, s2, s3, pts1)' href='#note1522' title='suṃsumārova (bj, s2, s3, pts1)'>Susumārova</span> saḷati,<br>
kiṃ vipāko bhavissati’.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_6329' href='#ms20Ap1_6329'>Ms 20Ap1_6329</a><a class='ref msdiv' id='msdiv132' href='#msdiv132'>Msdiv 132</a>‘Yaṃ pakittemi sambuddhaṃ,<br>
sikatāthūpasantike;<br>
So dāni bhagavā satthā,<br>
mātukucchimupāgami’.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_6330' href='#ms20Ap1_6330'>Ms 20Ap1_6330</a><a class='ref msdiv' id='msdiv133' href='#msdiv133'>Msdiv 133</a>Tesaṃ dhammakathaṃ vatvā,<br>
kittayitvā mahāmuniṃ;<br>
Uyyojetvā sake sisse,<br>
pallaṅkamābhujiṃ ahaṃ.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_6331' href='#ms20Ap1_6331'>Ms 20Ap1_6331</a><a class='ref msdiv' id='msdiv134' href='#msdiv134'>Msdiv 134</a>Balañca vata me khīṇaṃ,<br>
<span class='var' id='note1523' title='vyādhito (bj) | byādhiko (s2, s3) | byādhito (pts1, mr)' href='#note1523' title='vyādhito (bj) | byādhiko (s2, s3) | byādhito (pts1, mr)'>byādhinā</span> paramena taṃ;<br>
Buddhaseṭṭhaṃ saritvāna,<br>
tattha <span class='var' id='note1524' title='kālakato (bj, pts1)' href='#note1524' title='kālakato (bj, pts1)'>kālaṅkato</span> ahaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_6332' href='#ms20Ap1_6332'>Ms 20Ap1_6332</a><a class='ref msdiv' id='msdiv135' href='#msdiv135'>Msdiv 135</a>Sabbe sissā samāgantvā,<br>
akaṃsu citakaṃ tadā;<br>
Kaḷevarañca me gayha,<br>
citakaṃ abhiropayuṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_6333' href='#ms20Ap1_6333'>Ms 20Ap1_6333</a><a class='ref msdiv' id='msdiv136' href='#msdiv136'>Msdiv 136</a>Citakaṃ parivāretvā,<br>
sīse katvāna añjaliṃ;<br>
Sokasallaparetā te,<br>
vikkandiṃsu samāgatā.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_6334' href='#ms20Ap1_6334'>Ms 20Ap1_6334</a><a class='ref msdiv' id='msdiv137' href='#msdiv137'>Msdiv 137</a>Tesaṃ lālappamānānaṃ,<br>
agamaṃ citakaṃ tadā;<br>
‘Ahaṃ ācariyo tumhaṃ,<br>
mā socittha sumedhasā.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_6335' href='#ms20Ap1_6335'>Ms 20Ap1_6335</a><a class='ref msdiv' id='msdiv138' href='#msdiv138'>Msdiv 138</a>Sadatthe vāyameyyātha,<br>
rattindivamatanditā;<br>
Mā vo pamattā <span class='var' id='note1525' title='ahuvattha (bj)' href='#note1525' title='ahuvattha (bj)'>ahuttha</span>,<br>
khaṇo vo paṭipādito’.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap1_6336' href='#ms20Ap1_6336'>Ms 20Ap1_6336</a><a class='ref msdiv' id='msdiv139' href='#msdiv139'>Msdiv 139</a>Sake sissenusāsitvā,<br>
devalokaṃ punāgamiṃ;<br>
Aṭṭhārasa ca kappāni,<br>
devaloke ramāmahaṃ.</p>
<p><a class='ref sc' id='sc30' href='#sc30'>SC 30</a><a class='ref pts-vp-pli' id='pts-vp-pli2.428' href='#pts-vp-pli2.428'>PTS vp Pali 2.428</a><a class='ref ms' id='ms20Ap1_6337' href='#ms20Ap1_6337'>Ms 20Ap1_6337</a><a class='ref msdiv' id='msdiv140' href='#msdiv140'>Msdiv 140</a>Satānaṃ pañcakkhattuñca,<br>
cakkavattī ahosahaṃ;<br>
Anekasatakkhattuñca,<br>
devarajjamakārayiṃ.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap1_6338' href='#ms20Ap1_6338'>Ms 20Ap1_6338</a><a class='ref msdiv' id='msdiv141' href='#msdiv141'>Msdiv 141</a>Avasesesu kappesu,<br>
<span class='var' id='note1526' title='vokiṇṇaṃ (bj, s2, s3, mr)' href='#note1526' title='vokiṇṇaṃ (bj, s2, s3, mr)'>vokiṇṇo</span> saṃsariṃ ahaṃ;<br>
Duggatiṃ nābhijānāmi,<br>
<span class='var' id='note1527' title='pulinapūjāyidaṃ phalaṃ (bj)' href='#note1527' title='pulinapūjāyidaṃ phalaṃ (bj)'>uppādassa idaṃ phalaṃ</span>.</p>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap1_6339' href='#ms20Ap1_6339'>Ms 20Ap1_6339</a><a class='ref msdiv' id='msdiv142' href='#msdiv142'>Msdiv 142</a>Yathā komudike māse,<br>
bahū pupphanti pādapā;<br>
Tathevāhampi samaye,<br>
pupphitomhi mahesinā.</p>
<p><a class='ref sc' id='sc33' href='#sc33'>SC 33</a><a class='ref ms' id='ms20Ap1_6340' href='#ms20Ap1_6340'>Ms 20Ap1_6340</a><a class='ref msdiv' id='msdiv143' href='#msdiv143'>Msdiv 143</a>Vīriyaṃ me dhuradhorayhaṃ,<br>
yogakkhemādhivāhanaṃ;<br>
Nāgova bandhanaṃ chetvā,<br>
viharāmi anāsavo.</p>
<p><a class='ref sc' id='sc34' href='#sc34'>SC 34</a><a class='ref ms' id='ms20Ap1_6341' href='#ms20Ap1_6341'>Ms 20Ap1_6341</a><a class='ref msdiv' id='msdiv144' href='#msdiv144'>Msdiv 144</a>Satasahassito kappe,<br>
yaṃ buddhamabhikittayiṃ;<br>
Duggatiṃ nābhijānāmi,<br>
kittanāya idaṃ phalaṃ.</p>
<p><a class='ref sc' id='sc35' href='#sc35'>SC 35</a><a class='ref ms' id='ms20Ap1_6342' href='#ms20Ap1_6342'>Ms 20Ap1_6342</a><a class='ref msdiv' id='msdiv145' href='#msdiv145'>Msdiv 145</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc36' href='#sc36'>SC 36</a><a class='ref ms' id='ms20Ap1_6343' href='#ms20Ap1_6343'>Ms 20Ap1_6343</a><a class='ref msdiv' id='msdiv146' href='#msdiv146'>Msdiv 146</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc37' href='#sc37'>SC 37</a><a class='ref ms' id='ms20Ap1_6344' href='#ms20Ap1_6344'>Ms 20Ap1_6344</a><a class='ref msdiv' id='msdiv147' href='#msdiv147'>Msdiv 147</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc38' href='#sc38'>SC 38</a><a class='ref ms' id='ms20Ap1_6345' href='#ms20Ap1_6345'>Ms 20Ap1_6345</a>Itthaṃ sudaṃ āyasmā <span class='var' id='note1528' title='puḷinuppādako (s2, s3) | puliṇuppādako (pts1)' href='#note1528' title='puḷinuppādako (s2, s3) | puliṇuppādako (pts1)'>pulinuppādako</span> thero imā gāthāyo abhāsitthāti.</p>
<p class='endsutta'><a class='ref sc' id='sc39' href='#sc39'>SC 39</a><a class='ref ms' id='ms20Ap1_6346' href='#ms20Ap1_6346'>Ms 20Ap1_6346</a>Pulinuppādakattherassāpadānaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
