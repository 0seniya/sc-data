<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap397' lang='pli'>
<header>
<ul>
<li class='division'>Therāpadāna</li>
<li>Pilindavacchavagga</li>
</ul>
<h1><span class='var' id='note1153' title='padumakūṭāgārikattherāpadānaṃ (s2, s3)'>5 Padumakūṭāgāriyattheraapadāna</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_4659' href='#ms20Ap1_4659'>Ms 20Ap1_4659</a><a class='ref msdiv' id='msdiv353' href='#msdiv353'>Msdiv 353</a>“Piyadassī nāma bhagavā,<br>
sayambhū lokanāyako;<br>
Vivekakāmo sambuddho,<br>
samādhikusalo muni.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_4660' href='#ms20Ap1_4660'>Ms 20Ap1_4660</a><a class='ref msdiv' id='msdiv354' href='#msdiv354'>Msdiv 354</a>Vanasaṇḍaṃ samogayha,<br>
piyadassī mahāmuni;<br>
Paṃsukūlaṃ pattharitvā,<br>
nisīdi purisuttamo.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_4661' href='#ms20Ap1_4661'>Ms 20Ap1_4661</a><a class='ref msdiv' id='msdiv355' href='#msdiv355'>Msdiv 355</a>Migaluddo pure āsiṃ,<br>
<span class='var' id='note1154' title='vipine (bj) | irine (s2, s3, mr) | iriṇe (pts1)'>araññe</span> kānane ahaṃ;<br>
Pasadaṃ migamesanto,<br>
āhiṇḍāmi ahaṃ tadā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_4662' href='#ms20Ap1_4662'>Ms 20Ap1_4662</a><a class='ref msdiv' id='msdiv356' href='#msdiv356'>Msdiv 356</a>Tatthaddasāsiṃ sambuddhaṃ,<br>
oghatiṇṇamanāsavaṃ;<br>
Pupphitaṃ sālarājaṃva,<br>
sataraṃsiṃva uggataṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_4663' href='#ms20Ap1_4663'>Ms 20Ap1_4663</a><a class='ref msdiv' id='msdiv357' href='#msdiv357'>Msdiv 357</a>Disvānahaṃ devadevaṃ,<br>
piyadassiṃ mahāyasaṃ;<br>
Jātassaraṃ samogayha,<br>
padumaṃ āhariṃ tadā.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_4664' href='#ms20Ap1_4664'>Ms 20Ap1_4664</a><a class='ref msdiv' id='msdiv358' href='#msdiv358'>Msdiv 358</a>Āharitvāna padumaṃ,<br>
satapattaṃ manoramaṃ;<br>
Kūṭāgāraṃ karitvāna,<br>
chādayiṃ padumenahaṃ.</p>
<p><a class='ref sc' id='sc7' href='#sc7'>SC 7</a><a class='ref pts-vp-pli' id='pts-vp-pli1.327' href='#pts-vp-pli1.327'>PTS vp Pali 1.327</a><a class='ref ms' id='ms20Ap1_4665' href='#ms20Ap1_4665'>Ms 20Ap1_4665</a><a class='ref msdiv' id='msdiv359' href='#msdiv359'>Msdiv 359</a>Anukampako kāruṇiko,<br>
piyadassī mahāmuni;<br>
Sattarattindivaṃ buddho,<br>
kūṭāgāre vasī jino.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_4666' href='#ms20Ap1_4666'>Ms 20Ap1_4666</a><a class='ref msdiv' id='msdiv360' href='#msdiv360'>Msdiv 360</a>Purāṇaṃ chaḍḍayitvāna,<br>
navena chādayiṃ ahaṃ;<br>
Añjaliṃ paggahetvāna,<br>
aṭṭhāsiṃ tāvade ahaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_4667' href='#ms20Ap1_4667'>Ms 20Ap1_4667</a><a class='ref msdiv' id='msdiv361' href='#msdiv361'>Msdiv 361</a>Vuṭṭhahitvā samādhimhā,<br>
piyadassī mahāmuni;<br>
Disaṃ anuvilokento,<br>
nisīdi lokanāyako.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_4668' href='#ms20Ap1_4668'>Ms 20Ap1_4668</a><a class='ref msdiv' id='msdiv362' href='#msdiv362'>Msdiv 362</a>Tadā sudassano nāma,<br>
upaṭṭhāko mahiddhiko;<br>
Cittamaññāya buddhassa,<br>
piyadassissa satthuno.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_4669' href='#ms20Ap1_4669'>Ms 20Ap1_4669</a><a class='ref msdiv' id='msdiv363' href='#msdiv363'>Msdiv 363</a>Asītiyā sahassehi,<br>
bhikkhūhi parivārito;<br>
Vanante sukhamāsīnaṃ,<br>
upesi lokanāyakaṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_4670' href='#ms20Ap1_4670'>Ms 20Ap1_4670</a><a class='ref msdiv' id='msdiv364' href='#msdiv364'>Msdiv 364</a>Yāvatā vanasaṇḍamhi,<br>
adhivatthā ca devatā;<br>
Buddhassa cittamaññāya,<br>
sabbe sannipatuṃ tadā.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_4671' href='#ms20Ap1_4671'>Ms 20Ap1_4671</a><a class='ref msdiv' id='msdiv365' href='#msdiv365'>Msdiv 365</a>Samāgatesu yakkhesu,<br>
kumbhaṇḍe saharakkhase;<br>
Bhikkhusaṃghe ca sampatte,<br>
<span class='var' id='note1155' title='gāthā’mā vyāharī (bj) | gāthā sabyāharī (s2, s3) | gāthā mavyāhārī (pts1)'>gāthā pabyāharī</span> jino.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_4672' href='#ms20Ap1_4672'>Ms 20Ap1_4672</a><a class='ref msdiv' id='msdiv366' href='#msdiv366'>Msdiv 366</a>‘Yo maṃ sattāhaṃ pūjesi,<br>
āvāsañca akāsi me;<br>
Tamahaṃ kittayissāmi,<br>
suṇātha mama bhāsato.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_4673' href='#ms20Ap1_4673'>Ms 20Ap1_4673</a><a class='ref msdiv' id='msdiv367' href='#msdiv367'>Msdiv 367</a>Sududdasaṃ sunipuṇaṃ,<br>
gambhīraṃ suppakāsitaṃ;<br>
Ñāṇena kittayissāmi,<br>
suṇātha mama bhāsato.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_4674' href='#ms20Ap1_4674'>Ms 20Ap1_4674</a><a class='ref msdiv' id='msdiv368' href='#msdiv368'>Msdiv 368</a>Catuddasāni kappāni,<br>
devarajjaṃ karissati;<br>
Kūṭāgāraṃ <span class='var' id='note1156' title='brahaṃ tassa (bj) | brahantassa (s2, s3, pts1)'>mahantassa</span>,<br>
padmapupphehi chāditaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_4675' href='#ms20Ap1_4675'>Ms 20Ap1_4675</a><a class='ref msdiv' id='msdiv369' href='#msdiv369'>Msdiv 369</a>Ākāse dhārayissati,<br>
<span class='var' id='note1157' title='pubbakammassidaṃ (s2, s3, pts1)'>Pupphakammassidaṃ</span> phalaṃ;<br>
<span class='var' id='note1158' title='catuddase (s2, s3) | catubbise (pts1)'>Catubbīse</span> kappasate,<br>
Vokiṇṇaṃ saṃsarissati.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_4676' href='#ms20Ap1_4676'>Ms 20Ap1_4676</a><a class='ref msdiv' id='msdiv370' href='#msdiv370'>Msdiv 370</a>Tattha pupphamayaṃ byamhaṃ,<br>
Ākāse dhārayissati;<br>
Yathā padumapattamhi,<br>
Toyaṃ na upalimpati.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_4677' href='#ms20Ap1_4677'>Ms 20Ap1_4677</a><a class='ref msdiv' id='msdiv371' href='#msdiv371'>Msdiv 371</a>Tathevīmassa ñāṇamhi,<br>
kilesā nopalimpare;<br>
Manasā vinivaṭṭetvā,<br>
pañca nīvaraṇe ayaṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_4678' href='#ms20Ap1_4678'>Ms 20Ap1_4678</a><a class='ref msdiv' id='msdiv372' href='#msdiv372'>Msdiv 372</a>Cittaṃ janetvā nekkhamme,<br>
agārā pabbajissati;<br>
Tato pupphamaye byamhe,<br>
<span class='var' id='note1159' title='dhārentaṃ (s2, s3, pts1, mr)'>dhārente</span> nikkhamissati.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_4679' href='#ms20Ap1_4679'>Ms 20Ap1_4679</a><a class='ref msdiv' id='msdiv373' href='#msdiv373'>Msdiv 373</a>Rukkhamūle vasantassa,<br>
Nipakassa satīmato;<br>
Tattha pupphamayaṃ byamhaṃ,<br>
Matthake dhārayissati.</p>
<p><a class='ref sc' id='sc22' href='#sc22'>SC 22</a><a class='ref pts-vp-pli' id='pts-vp-pli1.328' href='#pts-vp-pli1.328'>PTS vp Pali 1.328</a><a class='ref ms' id='ms20Ap1_4680' href='#ms20Ap1_4680'>Ms 20Ap1_4680</a><a class='ref msdiv' id='msdiv374' href='#msdiv374'>Msdiv 374</a>Cīvaraṃ piṇḍapātañca,<br>
paccayaṃ sayanāsanaṃ;<br>
Datvāna bhikkhusaṃghassa,<br>
nibbāyissatināsavo’.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_4681' href='#ms20Ap1_4681'>Ms 20Ap1_4681</a><a class='ref msdiv' id='msdiv375' href='#msdiv375'>Msdiv 375</a>Kūṭāgārena <span class='var' id='note1160' title='caraṇā (si, pts1, mr) | carite (s2, s3)'>caratā</span>,<br>
pabbajjaṃ abhinikkhamiṃ;<br>
Rukkhamūle <span class='var' id='note1161' title='vasantamhi (bj) | vasatopi (?)'>vasantampi</span>,<br>
kūṭāgāraṃ dharīyati.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_4682' href='#ms20Ap1_4682'>Ms 20Ap1_4682</a><a class='ref msdiv' id='msdiv376' href='#msdiv376'>Msdiv 376</a>Cīvare piṇḍapāte ca,<br>
cetanā me na vijjati;<br>
Puññakammena saṃyutto,<br>
labhāmi pariniṭṭhitaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_4683' href='#ms20Ap1_4683'>Ms 20Ap1_4683</a><a class='ref msdiv' id='msdiv377' href='#msdiv377'>Msdiv 377</a>Gaṇanāto asaṅkheyyā,<br>
kappakoṭī bahū mama;<br>
Rittakā te atikkantā,<br>
pamuttā lokanāyakā.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_4684' href='#ms20Ap1_4684'>Ms 20Ap1_4684</a><a class='ref msdiv' id='msdiv378' href='#msdiv378'>Msdiv 378</a>Aṭṭhārase kappasate,<br>
piyadassī vināyako;<br>
Tamahaṃ payirupāsitvā,<br>
imaṃ yoniṃ upāgato.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_4685' href='#ms20Ap1_4685'>Ms 20Ap1_4685</a><a class='ref msdiv' id='msdiv379' href='#msdiv379'>Msdiv 379</a><span class='var' id='note1162' title='idhaddasāsiṃ (bj) | tamaddasāmi (s2, s3) | tamaddassāsiṃ (pts1)'>Idha passāmi</span> sambuddhaṃ,<br>
anomaṃ nāma cakkhumaṃ;<br>
Tamahaṃ upagantvāna,<br>
pabbajiṃ anagāriyaṃ.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_4686' href='#ms20Ap1_4686'>Ms 20Ap1_4686</a><a class='ref msdiv' id='msdiv380' href='#msdiv380'>Msdiv 380</a>Dukkhassantakaro buddho,<br>
maggaṃ me desayī jino;<br>
Tassa dhammaṃ suṇitvāna,<br>
pattomhi acalaṃ padaṃ.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap1_4687' href='#ms20Ap1_4687'>Ms 20Ap1_4687</a><a class='ref msdiv' id='msdiv381' href='#msdiv381'>Msdiv 381</a>Tosayitvāna sambuddhaṃ,<br>
gotamaṃ sakyapuṅgavaṃ;<br>
Sabbāsave pariññāya,<br>
viharāmi anāsavo.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap1_4688' href='#ms20Ap1_4688'>Ms 20Ap1_4688</a><a class='ref msdiv' id='msdiv382' href='#msdiv382'>Msdiv 382</a>Aṭṭhārase kappasate,<br>
yaṃ buddhamabhipūjayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap1_4689' href='#ms20Ap1_4689'>Ms 20Ap1_4689</a><a class='ref msdiv' id='msdiv383' href='#msdiv383'>Msdiv 383</a>Kilesā jhāpitā mayhaṃ,<br>
bhavā sabbe samūhatā;<br>
Sabbāsavā parikkhīṇā,<br>
natthi dāni punabbhavo.</p>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap1_4690' href='#ms20Ap1_4690'>Ms 20Ap1_4690</a><a class='ref msdiv' id='msdiv384' href='#msdiv384'>Msdiv 384</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc33' href='#sc33'>SC 33</a><a class='ref ms' id='ms20Ap1_4691' href='#ms20Ap1_4691'>Ms 20Ap1_4691</a><a class='ref msdiv' id='msdiv385' href='#msdiv385'>Msdiv 385</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc34' href='#sc34'>SC 34</a><a class='ref ms' id='ms20Ap1_4692' href='#ms20Ap1_4692'>Ms 20Ap1_4692</a>Itthaṃ sudaṃ āyasmā <span class='var' id='note1163' title='padumakūṭāgāriko (s2, s3)'>padumakūṭāgāriyo</span> thero imā gāthāyo abhāsitthāti.</p>
<p class='endsutta'><a class='ref sc' id='sc35' href='#sc35'>SC 35</a><a class='ref ms' id='ms20Ap1_4693' href='#ms20Ap1_4693'>Ms 20Ap1_4693</a>Padumakūṭāgāriyattherassāpadānaṃ pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
