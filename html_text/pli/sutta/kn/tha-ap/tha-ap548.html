<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap548' lang='pli'>
<header>
<ul>
<li class='division'>Therāpadāna</li>
<li>Bhaddiyavagga</li>
</ul>
<h1>6. Kāḷudāyittheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_7509' href='#ms20Ap1_7509'>Ms 20Ap1_7509</a><a class='ref msdiv' id='msdiv165' href='#msdiv165'>Msdiv 165</a>“Padumuttaro nāma jino,<br>
sabbadhammesu cakkhumā;<br>
Ito satasahassamhi,<br>
kappe uppajji nāyako.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_7510' href='#ms20Ap1_7510'>Ms 20Ap1_7510</a><a class='ref msdiv' id='msdiv166' href='#msdiv166'>Msdiv 166</a>Nāyakānaṃ varo satthā,<br>
guṇāguṇavidū jino;<br>
Kataññū katavedī ca,<br>
titthe yojeti <span class='var' id='note1798' title='pāṇino (bj, s2, s3, pts1)'>pāṇine</span>.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_7511' href='#ms20Ap1_7511'>Ms 20Ap1_7511</a><a class='ref msdiv' id='msdiv167' href='#msdiv167'>Msdiv 167</a>Sabbaññutena ñāṇena,<br>
tulayitvā dayāsayo;<br>
Deseti pavaraṃ dhammaṃ,<br>
anantaguṇasañcayo.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_7512' href='#ms20Ap1_7512'>Ms 20Ap1_7512</a><a class='ref msdiv' id='msdiv168' href='#msdiv168'>Msdiv 168</a>Sa kadāci mahāvīro,<br>
<span class='var' id='note1799' title='anantajanasaṃsadi (bj) | anantajanataṃ sudhī (s2, s3) | anantajanataṃsarī (pts1)'>anantajinasaṃsari</span>;<br>
Deseti madhuraṃ dhammaṃ,<br>
catusaccūpasañhitaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_7513' href='#ms20Ap1_7513'>Ms 20Ap1_7513</a><a class='ref msdiv' id='msdiv169' href='#msdiv169'>Msdiv 169</a>Sutvāna taṃ dhammavaraṃ,<br>
ādimajjhantasobhanaṃ;<br>
Pāṇasatasahassānaṃ,<br>
dhammābhisamayo ahu.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_7514' href='#ms20Ap1_7514'>Ms 20Ap1_7514</a><a class='ref msdiv' id='msdiv170' href='#msdiv170'>Msdiv 170</a>Ninnāditā tadā bhūmi,<br>
gajjiṃsu ca payodharā;<br>
Sādhukāraṃ pavattiṃsu,<br>
devabrahmanarāsurā.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_7515' href='#ms20Ap1_7515'>Ms 20Ap1_7515</a><a class='ref msdiv' id='msdiv171' href='#msdiv171'>Msdiv 171</a>‘Aho kāruṇiko satthā,<br>
aho saddhammadesanā;<br>
Aho bhavasamuddamhi,<br>
nimugge uddharī jino’.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_7516' href='#ms20Ap1_7516'>Ms 20Ap1_7516</a><a class='ref msdiv' id='msdiv172' href='#msdiv172'>Msdiv 172</a>Evaṃ pavedajātesu,<br>
sanarāmarabrahmasu;<br>
Kulappasādakānaggaṃ,<br>
sāvakaṃ vaṇṇayī jino.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_7517' href='#ms20Ap1_7517'>Ms 20Ap1_7517</a><a class='ref msdiv' id='msdiv173' href='#msdiv173'>Msdiv 173</a>Tadāhaṃ haṃsavatiyaṃ,<br>
jātomaccakule ahuṃ;<br>
Pāsādiko dassaniyo,<br>
pahūtadhanadhaññavā.</p>
<p><a class='ref sc' id='sc10' href='#sc10'>SC 10</a><a class='ref pts-vp-pli' id='pts-vp-pli2.501' href='#pts-vp-pli2.501'>PTS vp Pali 2.501</a><a class='ref ms' id='ms20Ap1_7518' href='#ms20Ap1_7518'>Ms 20Ap1_7518</a><a class='ref msdiv' id='msdiv174' href='#msdiv174'>Msdiv 174</a>Haṃsārāmamupeccāhaṃ,<br>
vanditvā taṃ tathāgataṃ;<br>
Suṇitvā madhuraṃ dhammaṃ,<br>
kāraṃ katvā ca tādino.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_7519' href='#ms20Ap1_7519'>Ms 20Ap1_7519</a><a class='ref msdiv' id='msdiv175' href='#msdiv175'>Msdiv 175</a>Nipacca pādamūlehaṃ,<br>
imaṃ vacanamabraviṃ;<br>
‘Kulappasādakānaggo,<br>
yo <span class='var' id='note1800' title='yo tava sāsane (s2, s3)'>tayā santhuto</span> mune.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_7520' href='#ms20Ap1_7520'>Ms 20Ap1_7520</a><a class='ref msdiv' id='msdiv176' href='#msdiv176'>Msdiv 176</a>Tādiso <span class='var' id='note1801' title='tādisohaṃ mahāvīra (s2, s3, mr)'>homahaṃ vīra</span>,<br>
buddhaseṭṭhassa sāsane’;<br>
Tadā mahākāruṇiko,<br>
siñcanto vāmatena maṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_7521' href='#ms20Ap1_7521'>Ms 20Ap1_7521</a><a class='ref msdiv' id='msdiv177' href='#msdiv177'>Msdiv 177</a>Āha maṃ ‘putta uttiṭṭha,<br>
lacchase taṃ manorathaṃ;<br>
Kathaṃ nāma jine kāraṃ,<br>
katvāna viphalo siyā.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_7522' href='#ms20Ap1_7522'>Ms 20Ap1_7522</a><a class='ref msdiv' id='msdiv178' href='#msdiv178'>Msdiv 178</a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_7523' href='#ms20Ap1_7523'>Ms 20Ap1_7523</a><a class='ref msdiv' id='msdiv179' href='#msdiv179'>Msdiv 179</a>Tassa dhammesu dāyādo,<br>
oraso dhammanimmito;<br>
Udāyi nāma nāmena,<br>
hessati satthu sāvako’.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_7524' href='#ms20Ap1_7524'>Ms 20Ap1_7524</a><a class='ref msdiv' id='msdiv180' href='#msdiv180'>Msdiv 180</a>Taṃ sutvā mudito hutvā,<br>
yāvajīvaṃ tadā jinaṃ;<br>
Mettacitto paricariṃ,<br>
paccayehi vināyakaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_7525' href='#ms20Ap1_7525'>Ms 20Ap1_7525</a><a class='ref msdiv' id='msdiv181' href='#msdiv181'>Msdiv 181</a>Tena kammavipākena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_7526' href='#ms20Ap1_7526'>Ms 20Ap1_7526</a><a class='ref msdiv' id='msdiv182' href='#msdiv182'>Msdiv 182</a>Pacchime ca bhave dāni,<br>
ramme kapilavatthave;<br>
Jāto mahāmaccakule,<br>
<span class='var' id='note1802' title='suddhodano mahīpati (s2, s3)'>suddhodanamahīpate</span>.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_7527' href='#ms20Ap1_7527'>Ms 20Ap1_7527</a><a class='ref msdiv' id='msdiv183' href='#msdiv183'>Msdiv 183</a>Tadā ajāyi siddhattho,<br>
ramme lumbinikānane;<br>
Hitāya sabbalokassa,<br>
sukhāya ca narāsabho.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_7528' href='#ms20Ap1_7528'>Ms 20Ap1_7528</a><a class='ref msdiv' id='msdiv184' href='#msdiv184'>Msdiv 184</a>Tadaheva ahaṃ jāto,<br>
saha teneva vaḍḍhito;<br>
Piyo sahāyo dayito,<br>
viyatto nītikovido.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_7529' href='#ms20Ap1_7529'>Ms 20Ap1_7529</a><a class='ref msdiv' id='msdiv185' href='#msdiv185'>Msdiv 185</a>Ekūnatiṃso vayasā,<br>
<span class='var' id='note1803' title='nikkhanto pabbajitthaso (bj, s2, s3, pts1)'>nikkhamitvā agārato</span>;<br>
Chabbassaṃ vītināmetvā,<br>
āsi buddho vināyako.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_7530' href='#ms20Ap1_7530'>Ms 20Ap1_7530</a><a class='ref msdiv' id='msdiv186' href='#msdiv186'>Msdiv 186</a>Jetvā sasenakaṃ māraṃ,<br>
khepayitvāna āsave;<br>
Bhavaṇṇavaṃ taritvāna,<br>
buddho āsi sadevake.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_7531' href='#ms20Ap1_7531'>Ms 20Ap1_7531</a><a class='ref msdiv' id='msdiv187' href='#msdiv187'>Msdiv 187</a><span class='var' id='note1804' title='isivhayaṃ patanaṃ gantvā (s2, s3)'>Isivhayaṃ gamitvāna</span>,<br>
vinetvā pañcavaggiye;<br>
Tato vinesi bhagavā,<br>
gantvā gantvā tahiṃ tahiṃ.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_7532' href='#ms20Ap1_7532'>Ms 20Ap1_7532</a><a class='ref msdiv' id='msdiv188' href='#msdiv188'>Msdiv 188</a>Veneyye vinayanto so,<br>
saṅgaṇhanto sadevakaṃ;<br>
Upecca <span class='var' id='note1805' title='māgadhagiriṃ (bj) | maṅgalāgiriṃ (pts1)'>magadhe giriṃ</span>,<br>
viharittha tadā jino.</p>
<p><a class='ref sc' id='sc25' href='#sc25'>SC 25</a><a class='ref pts-vp-pli' id='pts-vp-pli2.502' href='#pts-vp-pli2.502'>PTS vp Pali 2.502</a><a class='ref ms' id='ms20Ap1_7533' href='#ms20Ap1_7533'>Ms 20Ap1_7533</a><a class='ref msdiv' id='msdiv189' href='#msdiv189'>Msdiv 189</a>Tadā suddhodanenāhaṃ,<br>
bhūmipālena pesito;<br>
Gantvā disvā dasabalaṃ,<br>
pabbajitvārahā ahuṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_7534' href='#ms20Ap1_7534'>Ms 20Ap1_7534</a><a class='ref msdiv' id='msdiv190' href='#msdiv190'>Msdiv 190</a>Tadā mahesiṃ yācitvā,<br>
pāpayiṃ kapilavhayaṃ;<br>
Tato purāhaṃ gantvāna,<br>
pasādesiṃ mahākulaṃ.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap1_7535' href='#ms20Ap1_7535'>Ms 20Ap1_7535</a><a class='ref msdiv' id='msdiv191' href='#msdiv191'>Msdiv 191</a>Jino tasmiṃ guṇe tuṭṭho,<br>
<span class='var' id='note1806' title='mamāha purisāsabho (s2, s3, pts1)'>maṃ mahāparisāya so</span>;<br>
Kulappasādakānaggaṃ,<br>
paññāpesi vināyako.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_7536' href='#ms20Ap1_7536'>Ms 20Ap1_7536</a><a class='ref msdiv' id='msdiv192' href='#msdiv192'>Msdiv 192</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap1_7537' href='#ms20Ap1_7537'>Ms 20Ap1_7537</a><a class='ref msdiv' id='msdiv193' href='#msdiv193'>Msdiv 193</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap1_7538' href='#ms20Ap1_7538'>Ms 20Ap1_7538</a><a class='ref msdiv' id='msdiv194' href='#msdiv194'>Msdiv 194</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap1_7539' href='#ms20Ap1_7539'>Ms 20Ap1_7539</a>Itthaṃ sudaṃ āyasmā kāḷudāyī thero imā gāthāyo abhāsitthāti.</p>
<p class='endsutta'><a class='ref sc' id='sc32' href='#sc32'>SC 32</a><a class='ref ms' id='ms20Ap1_7540' href='#ms20Ap1_7540'>Ms 20Ap1_7540</a>Kāḷudāyittherassāpadānaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
