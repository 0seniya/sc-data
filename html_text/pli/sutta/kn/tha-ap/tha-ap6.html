<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap6' lang='pli'>
<header>
<ul>
<li class='division'>Therāpadāna</li>
<li>Buddhavagga</li>
</ul>
<h1>6. Anuruddhattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_434' href='#ms20Ap1_434'>Ms 20Ap1_434</a><a class='ref msdiv' id='msdiv421' href='#msdiv421'>Msdiv 421</a>“Sumedhaṃ bhagavantāhaṃ,<br>
lokajeṭṭhaṃ narāsabhaṃ;<br>
Vūpakaṭṭhaṃ viharantaṃ,<br>
addasaṃ lokanāyakaṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_435' href='#ms20Ap1_435'>Ms 20Ap1_435</a><a class='ref msdiv' id='msdiv422' href='#msdiv422'>Msdiv 422</a>Upagantvāna sambuddhaṃ,<br>
sumedhaṃ lokanāyakaṃ;<br>
Añjaliṃ paggahetvāna,<br>
buddhaseṭṭhamayācahaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_436' href='#ms20Ap1_436'>Ms 20Ap1_436</a><a class='ref msdiv' id='msdiv423' href='#msdiv423'>Msdiv 423</a>Anukampa mahāvīra,<br>
lokajeṭṭha narāsabha;<br>
Padīpaṃ te padassāmi,<br>
rukkhamūlamhi jhāyato.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_437' href='#ms20Ap1_437'>Ms 20Ap1_437</a><a class='ref msdiv' id='msdiv424' href='#msdiv424'>Msdiv 424</a>Adhivāsesi so dhīro,<br>
sayambhū vadataṃ varo;<br>
Dumesu vinivijjhitvā,<br>
yantaṃ yojiyahaṃ tadā.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_438' href='#ms20Ap1_438'>Ms 20Ap1_438</a><a class='ref msdiv' id='msdiv425' href='#msdiv425'>Msdiv 425</a>Sahassavaṭṭiṃ pādāsiṃ,<br>
buddhassa lokabandhuno;<br>
Sattāhaṃ pajjalitvāna,<br>
dīpā vūpasamiṃsu me.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_439' href='#ms20Ap1_439'>Ms 20Ap1_439</a><a class='ref msdiv' id='msdiv426' href='#msdiv426'>Msdiv 426</a>Tena cittappasādena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
vimānamupapajjahaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_440' href='#ms20Ap1_440'>Ms 20Ap1_440</a><a class='ref msdiv' id='msdiv427' href='#msdiv427'>Msdiv 427</a>Upapannassa devattaṃ,<br>
byamhaṃ āsi sunimmitaṃ;<br>
Samantato pajjalati,<br>
dīpadānassidaṃ phalaṃ.</p>
<p><a class='ref sc' id='sc8' href='#sc8'>SC 8</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 1.36</a><a class='ref ms' id='ms20Ap1_441' href='#ms20Ap1_441'>Ms 20Ap1_441</a><a class='ref msdiv' id='msdiv428' href='#msdiv428'>Msdiv 428</a>Samantā yojanasataṃ,<br>
virocesimahaṃ tadā;<br>
Sabbe deve abhibhomi,<br>
dīpadānassidaṃ phalaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_442' href='#ms20Ap1_442'>Ms 20Ap1_442</a><a class='ref msdiv' id='msdiv429' href='#msdiv429'>Msdiv 429</a>Tiṃsakappāni devindo,<br>
devarajjamakārayiṃ;<br>
Na maṃ kecītimaññanti,<br>
dīpadānassidaṃ phalaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_443' href='#ms20Ap1_443'>Ms 20Ap1_443</a><a class='ref msdiv' id='msdiv430' href='#msdiv430'>Msdiv 430</a>Aṭṭhavīsatikkhattuñca,<br>
cakkavattī ahosahaṃ;<br>
Divā rattiñca passāmi,<br>
samantā yojanaṃ tadā.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_444' href='#ms20Ap1_444'>Ms 20Ap1_444</a><a class='ref msdiv' id='msdiv431' href='#msdiv431'>Msdiv 431</a>Sahassalokaṃ ñāṇena,<br>
passāmi satthu sāsane;<br>
Dibbacakkhumanuppatto,<br>
dīpadānassidaṃ phalaṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_445' href='#ms20Ap1_445'>Ms 20Ap1_445</a><a class='ref msdiv' id='msdiv432' href='#msdiv432'>Msdiv 432</a>Sumedho nāma sambuddho,<br>
tiṃsakappasahassito;<br>
Tassa dīpo mayā dinno,<br>
vippasannena cetasā.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_446' href='#ms20Ap1_446'>Ms 20Ap1_446</a><a class='ref msdiv' id='msdiv433' href='#msdiv433'>Msdiv 433</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_447' href='#ms20Ap1_447'>Ms 20Ap1_447</a>Itthaṃ sudaṃ āyasmā anuruddho thero imā gāthāyo abhāsitthāti.</p>
<p class='endsutta'><a class='ref sc' id='sc15' href='#sc15'>SC 15</a><a class='ref ms' id='ms20Ap1_448' href='#ms20Ap1_448'>Ms 20Ap1_448</a>Anuruddhattherassāpadānaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
