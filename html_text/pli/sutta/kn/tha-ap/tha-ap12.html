<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap12' lang='pli'>
<header>
<ul>
<li class='division'>Therāpadāna</li>
<li>Buddhavagga</li>
</ul>
<h1>12. Ānandattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_670' href='#ms20Ap1_670'>Ms 20Ap1_670</a><a class='ref msdiv' id='msdiv644' href='#msdiv644'>Msdiv 644</a>“Ārāmadvārā nikkhamma,<br>
padumuttaro mahāmuni;<br>
Vassento amataṃ vuṭṭhiṃ,<br>
nibbāpesi mahājanaṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_671' href='#ms20Ap1_671'>Ms 20Ap1_671</a><a class='ref msdiv' id='msdiv645' href='#msdiv645'>Msdiv 645</a>Satasahassaṃ te dhīrā,<br>
chaḷabhiññā mahiddhikā;<br>
Parivārenti sambuddhaṃ,<br>
chāyāva <span class='var' id='note185' title='anupāyinī (s2, s3, mr)' href='#note185' title='anupāyinī (s2, s3, mr)'>anapāyinī</span>.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_672' href='#ms20Ap1_672'>Ms 20Ap1_672</a><a class='ref msdiv' id='msdiv646' href='#msdiv646'>Msdiv 646</a>Hatthikkhandhagato āsiṃ,<br>
setacchattaṃ varuttamaṃ;<br>
Sucārurūpaṃ disvāna,<br>
vitti me udapajjatha.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_673' href='#ms20Ap1_673'>Ms 20Ap1_673</a><a class='ref msdiv' id='msdiv647' href='#msdiv647'>Msdiv 647</a>Oruyha hatthikhandhamhā,<br>
upagacchiṃ narāsabhaṃ;<br>
Ratanāmayachattaṃ me,<br>
buddhaseṭṭhassa dhārayiṃ.</p>
<p><a class='ref sc' id='sc5' href='#sc5'>SC 5</a><a class='ref pts-vp-pli' id='pts-vp-pli1.53' href='#pts-vp-pli1.53'></a><a class='ref ms' id='ms20Ap1_674' href='#ms20Ap1_674'>Ms 20Ap1_674</a><a class='ref msdiv' id='msdiv648' href='#msdiv648'>Msdiv 648</a>Mama saṅkappamaññāya,<br>
padumuttaro mahāisi;<br>
Taṃ kathaṃ ṭhapayitvāna,<br>
imā gāthā abhāsatha.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_675' href='#ms20Ap1_675'>Ms 20Ap1_675</a><a class='ref msdiv' id='msdiv649' href='#msdiv649'>Msdiv 649</a>‘Yo so chattamadhāresi,<br>
soṇṇālaṅkārabhūsitaṃ;<br>
Tamahaṃ kittayissāmi,<br>
suṇotha mama bhāsato.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_676' href='#ms20Ap1_676'>Ms 20Ap1_676</a><a class='ref msdiv' id='msdiv650' href='#msdiv650'>Msdiv 650</a>Ito gantvā ayaṃ poso,<br>
tusitaṃ āvasissati;<br>
Anubhossati sampattiṃ,<br>
accharāhi purakkhato.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_677' href='#ms20Ap1_677'>Ms 20Ap1_677</a><a class='ref msdiv' id='msdiv651' href='#msdiv651'>Msdiv 651</a>Catuttiṃsatikkhattuñca,<br>
devarajjaṃ karissati;<br>
Balādhipo aṭṭhasataṃ,<br>
vasudhaṃ āvasissati.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_678' href='#ms20Ap1_678'>Ms 20Ap1_678</a><a class='ref msdiv' id='msdiv652' href='#msdiv652'>Msdiv 652</a>Aṭṭhapaññāsakkhattuñca,<br>
cakkavattī bhavissati;<br>
Padesarajjaṃ vipulaṃ,<br>
mahiyā kārayissati.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_679' href='#ms20Ap1_679'>Ms 20Ap1_679</a><a class='ref msdiv' id='msdiv653' href='#msdiv653'>Msdiv 653</a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_680' href='#ms20Ap1_680'>Ms 20Ap1_680</a><a class='ref msdiv' id='msdiv654' href='#msdiv654'>Msdiv 654</a>Sakyānaṃ kulaketussa,<br>
ñātibandhu bhavissati;<br>
Ānando nāma nāmena,<br>
upaṭṭhāko mahesino.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_681' href='#ms20Ap1_681'>Ms 20Ap1_681</a><a class='ref msdiv' id='msdiv655' href='#msdiv655'>Msdiv 655</a>Ātāpī nipako cāpi,<br>
bāhusacce sukovido;<br>
Nivātavutti atthaddho,<br>
sabbapāṭhī bhavissati.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_682' href='#ms20Ap1_682'>Ms 20Ap1_682</a><a class='ref msdiv' id='msdiv656' href='#msdiv656'>Msdiv 656</a>Padhānapahitatto so,<br>
upasanto nirūpadhi;<br>
Sabbāsave pariññāya,<br>
nibbāyissatināsavo.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_683' href='#ms20Ap1_683'>Ms 20Ap1_683</a><a class='ref msdiv' id='msdiv657' href='#msdiv657'>Msdiv 657</a>Santi āraññakā nāgā,<br>
kuñjarā saṭṭhihāyanā;<br>
Tidhāpabhinnā mātaṅgā,<br>
īsādantā urūḷhavā.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_684' href='#ms20Ap1_684'>Ms 20Ap1_684</a><a class='ref msdiv' id='msdiv658' href='#msdiv658'>Msdiv 658</a>Anekasatasahassā,<br>
paṇḍitāpi mahiddhikā;<br>
Sabbe te buddhanāgassa,<br>
<span class='var' id='note186' title='na honti parivimbhitā (s2, s3, pts1) | na honti paṇidhimhi te (mr)' href='#note186' title='na honti parivimbhitā (s2, s3, pts1) | na honti paṇidhimhi te (mr)'>na hontupaṇidhimhi te</span>’.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_685' href='#ms20Ap1_685'>Ms 20Ap1_685</a><a class='ref msdiv' id='msdiv659' href='#msdiv659'>Msdiv 659</a>Ādiyāme namassāmi,<br>
majjhime atha pacchime;<br>
Pasannacitto sumano,<br>
buddhaseṭṭhaṃ upaṭṭhahiṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_686' href='#ms20Ap1_686'>Ms 20Ap1_686</a><a class='ref msdiv' id='msdiv660' href='#msdiv660'>Msdiv 660</a>Ātāpī nipako cāpi,<br>
sampajāno patissato;<br>
Sotāpattiphalaṃ patto,<br>
sekhabhūmīsu kovido.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_687' href='#ms20Ap1_687'>Ms 20Ap1_687</a><a class='ref msdiv' id='msdiv661' href='#msdiv661'>Msdiv 661</a>Satasahassito kappe,<br>
yaṃ kammamabhinīhariṃ;<br>
Tāhaṃ bhūmimanuppatto,<br>
<span class='var' id='note187' title='ṭhito saddhammamācalo (bj) | ṭhitā saddhā mahapphalā (s2, s3) | ṭhito saṅgamamācalo (pts1)' href='#note187' title='ṭhito saddhammamācalo (bj) | ṭhitā saddhā mahapphalā (s2, s3) | ṭhito saṅgamamācalo (pts1)'>ṭhitā saddhammamācalā</span>.</p>
<p><a class='ref sc' id='sc19' href='#sc19'>SC 19</a><a class='ref pts-vp-pli' id='pts-vp-pli1.54' href='#pts-vp-pli1.54'></a><a class='ref ms' id='ms20Ap1_688' href='#ms20Ap1_688'>Ms 20Ap1_688</a><a class='ref msdiv' id='msdiv662' href='#msdiv662'>Msdiv 662</a>Svāgataṃ vata me āsi,<br>
buddhaseṭṭhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_689' href='#ms20Ap1_689'>Ms 20Ap1_689</a><a class='ref msdiv' id='msdiv663' href='#msdiv663'>Msdiv 663</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_690' href='#ms20Ap1_690'>Ms 20Ap1_690</a>Itthaṃ sudaṃ āyasmā ānando thero imā gāthāyo abhāsitthāti.</p>
<p class='endsutta'><a class='ref sc' id='sc22' href='#sc22'>SC 22</a><a class='ref ms' id='ms20Ap1_691' href='#ms20Ap1_691'>Ms 20Ap1_691</a>Ānandattherassāpadānaṃ dasamaṃ.</p>
<p class='uddana-intro'><a class='ref sc' id='sc23' href='#sc23'>SC 23</a><a class='ref ms' id='ms20Ap1_692' href='#ms20Ap1_692'>Ms 20Ap1_692</a>Tassuddānaṃ</p>
<blockquote class='uddanagatha'>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_693' href='#ms20Ap1_693'>Ms 20Ap1_693</a>Buddho paccekabuddho ca,<br>
sāriputto ca kolito;<br>
Kassapo anuruddho ca,<br>
puṇṇatthero upāli ca.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_694' href='#ms20Ap1_694'>Ms 20Ap1_694</a>Aññāsikoṇḍañño piṇḍolo,<br>
revatānandapaṇḍito;<br>
Chasatāni ca paññāsa,<br>
gāthāyo sabbapiṇḍitā.</p>
</blockquote>
<p class='endsection'><a class='ref sc' id='sc26' href='#sc26'>SC 26</a><a class='ref ms' id='ms20Ap1_695' href='#ms20Ap1_695'>Ms 20Ap1_695</a>Apadāne buddhavaggo paṭhamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
