<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap9' lang='pli'>
<header>
<ul>
<li class='division'>Therāpadāna</li>
<li>Buddhavagga</li>
</ul>
<h1><span class='var' id='note170' title='aññākoṇḍaññattherāpadānaṃ (bj, s2, s3) | aññākondaññattherāpadānaṃ (pts1)' href='#note170' title='aññākoṇḍaññattherāpadānaṃ (bj, s2, s3) | aññākondaññattherāpadānaṃ (pts1)'>9 Aññāsikoṇḍaññattheraapadāna</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_616' href='#ms20Ap1_616'>Ms 20Ap1_616</a><a class='ref msdiv' id='msdiv596' href='#msdiv596'>Msdiv 596</a>“Padumuttarasambuddhaṃ,<br>
lokajeṭṭhaṃ vināyakaṃ;<br>
Buddhabhūmimanuppattaṃ,<br>
paṭhamaṃ addasaṃ ahaṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_617' href='#ms20Ap1_617'>Ms 20Ap1_617</a><a class='ref msdiv' id='msdiv597' href='#msdiv597'>Msdiv 597</a>Yāvatā bodhiyā mūle,<br>
yakkhā sabbe samāgatā;<br>
Sambuddhaṃ parivāretvā,<br>
vandanti pañjalīkatā.</p>
<p><a class='ref sc' id='sc3' href='#sc3'>SC 3</a><a class='ref pts-vp-pli' id='pts-vp-pli1.49' href='#pts-vp-pli1.49'>PTS vp Pali 1.49</a><a class='ref ms' id='ms20Ap1_618' href='#ms20Ap1_618'>Ms 20Ap1_618</a><a class='ref msdiv' id='msdiv598' href='#msdiv598'>Msdiv 598</a>Sabbe devā tuṭṭhamanā,<br>
ākāse sañcaranti te;<br>
Buddho ayaṃ anuppatto,<br>
andhakāratamonudo.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_619' href='#ms20Ap1_619'>Ms 20Ap1_619</a><a class='ref msdiv' id='msdiv599' href='#msdiv599'>Msdiv 599</a>Tesaṃ hāsaparetānaṃ,<br>
mahānādo avattatha;<br>
Kilese jhāpayissāma,<br>
sammāsambuddhasāsane.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_620' href='#ms20Ap1_620'>Ms 20Ap1_620</a><a class='ref msdiv' id='msdiv600' href='#msdiv600'>Msdiv 600</a>Devānaṃ giramaññāya,<br>
vācāsabhimudīrihaṃ;<br>
Haṭṭho haṭṭhena cittena,<br>
ādibhikkhamadāsahaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_621' href='#ms20Ap1_621'>Ms 20Ap1_621</a><a class='ref msdiv' id='msdiv601' href='#msdiv601'>Msdiv 601</a>Mama saṅkappamaññāya,<br>
satthā loke anuttaro;<br>
Devasaṅghe nisīditvā,<br>
imā gāthā abhāsatha.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_622' href='#ms20Ap1_622'>Ms 20Ap1_622</a><a class='ref msdiv' id='msdiv602' href='#msdiv602'>Msdiv 602</a>Sattāhaṃ abhinikkhamma,<br>
bodhiṃ ajjhagamaṃ ahaṃ;<br>
Idaṃ me paṭhamaṃ bhattaṃ,<br>
brahmacārissa yāpanaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_623' href='#ms20Ap1_623'>Ms 20Ap1_623</a><a class='ref msdiv' id='msdiv603' href='#msdiv603'>Msdiv 603</a>Tusitā hi idhāgantvā,<br>
yo me bhikkhaṃ upānayi;<br>
Tamahaṃ kittayissāmi,<br>
suṇotha mama bhāsato.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_624' href='#ms20Ap1_624'>Ms 20Ap1_624</a><a class='ref msdiv' id='msdiv604' href='#msdiv604'>Msdiv 604</a><span class='var' id='note171' title='tiṃsamatte kappasahasse (s2, s3, mr) | tiṃsakappasahassena (pts1)' href='#note171' title='tiṃsamatte kappasahasse (s2, s3, mr) | tiṃsakappasahassena (pts1)'>Tiṃsakappasahassāni</span>,<br>
devarajjaṃ karissati;<br>
Sabbe deve abhibhotvā,<br>
tidivaṃ āvasissati.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_625' href='#ms20Ap1_625'>Ms 20Ap1_625</a><a class='ref msdiv' id='msdiv605' href='#msdiv605'>Msdiv 605</a>Devalokā cavitvāna,<br>
manussattaṃ gamissati;<br>
Sahassadhā cakkavattī,<br>
tattha rajjaṃ karissati.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_626' href='#ms20Ap1_626'>Ms 20Ap1_626</a><a class='ref msdiv' id='msdiv606' href='#msdiv606'>Msdiv 606</a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_627' href='#ms20Ap1_627'>Ms 20Ap1_627</a><a class='ref msdiv' id='msdiv607' href='#msdiv607'>Msdiv 607</a>Tidasā so cavitvāna,<br>
manussattaṃ gamissati;<br>
Agārā pabbajitvāna,<br>
chabbassāni vasissati.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_628' href='#ms20Ap1_628'>Ms 20Ap1_628</a><a class='ref msdiv' id='msdiv608' href='#msdiv608'>Msdiv 608</a>‘Tato sattamake vasse,<br>
buddho saccaṃ kathessati;<br>
Koṇḍañño nāma nāmena,<br>
paṭhamaṃ sacchikāhiti’.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_629' href='#ms20Ap1_629'>Ms 20Ap1_629</a><a class='ref msdiv' id='msdiv609' href='#msdiv609'>Msdiv 609</a>Nikkhantenānupabbajiṃ,<br>
padhānaṃ sukataṃ mayā;<br>
Kilese jhāpanatthāya,<br>
pabbajiṃ anagāriyaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_630' href='#ms20Ap1_630'>Ms 20Ap1_630</a><a class='ref msdiv' id='msdiv610' href='#msdiv610'>Msdiv 610</a>Abhigantvāna sabbaññū,<br>
buddho loke sadevake;<br>
Isināme <span class='var' id='note172' title='iminā me mahāraññaṃ (s2, s3) | iminā me migāraññe (pts1) | iminā me migāraññaṃ (mr)' href='#note172' title='iminā me mahāraññaṃ (s2, s3) | iminā me migāraññe (pts1) | iminā me migāraññaṃ (mr)'>migāraññe</span>,<br>
amatabherimāhani.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_631' href='#ms20Ap1_631'>Ms 20Ap1_631</a><a class='ref msdiv' id='msdiv611' href='#msdiv611'>Msdiv 611</a>So dāni patto amataṃ,<br>
santipadamanuttaraṃ;<br>
Sabbāsave pariññāya,<br>
viharāmi anāsavo.</p>
<p><a class='ref sc' id='sc17' href='#sc17'>SC 17</a><a class='ref pts-vp-pli' id='pts-vp-pli1.50' href='#pts-vp-pli1.50'>PTS vp Pali 1.50</a><a class='ref ms' id='ms20Ap1_632' href='#ms20Ap1_632'>Ms 20Ap1_632</a><a class='ref msdiv' id='msdiv612' href='#msdiv612'>Msdiv 612</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_633' href='#ms20Ap1_633'>Ms 20Ap1_633</a>Itthaṃ sudaṃ āyasmā <span class='var' id='note173' title='aññātakoṇḍañño (si) | aññākoṇḍañño (s2, s3, pts1)' href='#note173' title='aññātakoṇḍañño (si) | aññākoṇḍañño (s2, s3, pts1)'>aññāsikoṇḍañño</span> thero imā gāthāyo abhāsitthāti.</p>
<p class='endsutta'><a class='ref sc' id='sc19' href='#sc19'>SC 19</a><a class='ref ms' id='ms20Ap1_634' href='#ms20Ap1_634'>Ms 20Ap1_634</a>Aññāsikoṇḍaññattherassāpadānaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
