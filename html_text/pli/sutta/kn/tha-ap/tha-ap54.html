<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap54' lang='pli'>
<header>
<ul>
<li class='division'>Therāpadāna</li>
<li>Bījanivagga</li>
</ul>
<h1><span class='var' id='note379' title='sataraṃsikattherāpadānaṃ (bj, pts1) | sataraṃsiyattherāpadānaṃ (s2, s3)'>2 Sataraṃsittheraapadāna</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_1385' href='#ms20Ap1_1385'>Ms 20Ap1_1385</a><a class='ref msdiv' id='msdiv8' href='#msdiv8'>Msdiv 8</a>“<span class='var' id='note380' title='ucciyaṃ (bj)'>Ubbiddhaṃ</span> selamāruyha,<br>
nisīdi purisuttamo;<br>
Pabbatassāvidūramhi,<br>
brāhmaṇo mantapāragū.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_1386' href='#ms20Ap1_1386'>Ms 20Ap1_1386</a><a class='ref msdiv' id='msdiv9' href='#msdiv9'>Msdiv 9</a>Upaviṭṭhaṃ mahāvīraṃ,<br>
devadevaṃ narāsabhaṃ;<br>
Añjaliṃ paggahetvāna,<br>
santhaviṃ lokanāyakaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_1387' href='#ms20Ap1_1387'>Ms 20Ap1_1387</a><a class='ref msdiv' id='msdiv10' href='#msdiv10'>Msdiv 10</a>‘Esa buddho mahāvīro,<br>
varadhammappakāsako;<br>
Jalati aggikhandhova,<br>
bhikkhusaṃghapurakkhato.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_1388' href='#ms20Ap1_1388'>Ms 20Ap1_1388</a><a class='ref msdiv' id='msdiv11' href='#msdiv11'>Msdiv 11</a><span class='var' id='note381' title='’ ... kkhobho (bj) | ... kkhobbho (pts1)'>Mahāsamuddovakkhubbho</span>,<br>
aṇṇavova duruttaro;<br>
<span class='var' id='note382' title='... chambhito (mr)'>Migarājāvasambhīto</span>,<br>
dhammaṃ deseti cakkhumā’.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_1389' href='#ms20Ap1_1389'>Ms 20Ap1_1389</a><a class='ref msdiv' id='msdiv12' href='#msdiv12'>Msdiv 12</a>Mama saṅkappamaññāya,<br>
padumuttaranāyako;<br>
Bhikkhusaṃghe ṭhito satthā,<br>
imā gāthā abhāsatha.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_1390' href='#ms20Ap1_1390'>Ms 20Ap1_1390</a><a class='ref msdiv' id='msdiv13' href='#msdiv13'>Msdiv 13</a>‘<span class='var' id='note383' title='yenāhaṃ (mr)'>Yenāyaṃ</span> añjalī dinno,<br>
buddhaseṭṭho ca thomito;<br>
Tiṃsakappasahassāni,<br>
devarajjaṃ karissati.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_1391' href='#ms20Ap1_1391'>Ms 20Ap1_1391</a><a class='ref msdiv' id='msdiv14' href='#msdiv14'>Msdiv 14</a>Kappasatasahassamhi,<br>
aṅgīrasasanāmako;<br>
<span class='var' id='note384' title='vivattacchaddo (bj) | vivattachaddo (pts1)'>Vivaṭṭacchado</span> sambuddho,<br>
uppajjissati tāvade.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_1392' href='#ms20Ap1_1392'>Ms 20Ap1_1392</a><a class='ref msdiv' id='msdiv15' href='#msdiv15'>Msdiv 15</a>Tassa dhammesu dāyādo,<br>
oraso dhammanimmito;<br>
Sataraṃsīti nāmena,<br>
arahā so bhavissati’.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_1393' href='#ms20Ap1_1393'>Ms 20Ap1_1393</a><a class='ref msdiv' id='msdiv16' href='#msdiv16'>Msdiv 16</a>Jātiyā sattavassohaṃ,<br>
pabbajiṃ anagāriyaṃ;<br>
Sataraṃsimhi nāmena,<br>
pabhā niddhāvate mama.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_1394' href='#ms20Ap1_1394'>Ms 20Ap1_1394</a><a class='ref msdiv' id='msdiv17' href='#msdiv17'>Msdiv 17</a>Maṇḍape rukkhamūle vā,<br>
jhāyī jhānarato ahaṃ;<br>
Dhāremi antimaṃ dehaṃ,<br>
sammāsambuddhasāsane.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_1395' href='#ms20Ap1_1395'>Ms 20Ap1_1395</a><a class='ref msdiv' id='msdiv18' href='#msdiv18'>Msdiv 18</a>Saṭṭhikappasahassamhi,<br>
caturo rāmanāmakā;<br>
Sattaratanasampannā,<br>
cakkavattī mahabbalā.</p>
<p><a class='ref sc' id='sc12' href='#sc12'>SC 12</a><a class='ref pts-vp-pli' id='pts-vp-pli1.105' href='#pts-vp-pli1.105'>PTS vp Pali 1.105</a><a class='ref ms' id='ms20Ap1_1396' href='#ms20Ap1_1396'>Ms 20Ap1_1396</a><a class='ref msdiv' id='msdiv19' href='#msdiv19'>Msdiv 19</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_1397' href='#ms20Ap1_1397'>Ms 20Ap1_1397</a>Itthaṃ sudaṃ āyasmā <span class='var' id='note385' title='sataraṃsiyo (bj, s2, s3, pts1)'>sataraṃsi</span> thero imā gāthāyo abhāsitthāti.</p>
<p class='endsutta'><a class='ref sc' id='sc14' href='#sc14'>SC 14</a><a class='ref ms' id='ms20Ap1_1398' href='#ms20Ap1_1398'>Ms 20Ap1_1398</a><span class='var' id='note386' title='sataraṃsikat ... (bj, pts1) | sataraṃsiyattherassa ... (s2, s3)'>Sataraṃsittherassāpadānaṃ</span> dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
