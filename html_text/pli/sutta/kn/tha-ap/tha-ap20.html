<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap20' lang='pli'>
<header>
<ul>
<li class='division'>Therāpadāna</li>
<li>Sīhāsaniyavagga</li>
</ul>
<h1>8. Raṭṭhapālattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli1.63' href='#pts-vp-pli1.63'>PTS vp Pali 1.63</a><a class='ref ms' id='ms20Ap1_806' href='#ms20Ap1_806'>Ms 20Ap1_806</a><a class='ref msdiv' id='msdiv97' href='#msdiv97'>Msdiv 97</a>“Padumuttarassa bhagavato,<br>
Lokajeṭṭhassa tādino;<br>
Varanāgo mayā dinno,<br>
Īsādanto urūḷhavā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_807' href='#ms20Ap1_807'>Ms 20Ap1_807</a><a class='ref msdiv' id='msdiv98' href='#msdiv98'>Msdiv 98</a>Setacchatto pasobhito,<br>
sakappano sahatthipo;<br>
Agghāpetvāna taṃ sabbaṃ,<br>
saṃghārāmaṃ akārayiṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_808' href='#ms20Ap1_808'>Ms 20Ap1_808</a><a class='ref msdiv' id='msdiv99' href='#msdiv99'>Msdiv 99</a>Catupaññāsasahassāni,<br>
pāsāde kārayiṃ ahaṃ;<br>
<span class='var' id='note221' title='mahābhattaṃ (bj, pts1) | mahoghañca (mr) | mahādānaṃ (?)' href='#note221' title='mahābhattaṃ (bj, pts1) | mahoghañca (mr) | mahādānaṃ (?)'>Mahoghadānaṃ</span> karitvāna,<br>
niyyādesiṃ mahesino.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_809' href='#ms20Ap1_809'>Ms 20Ap1_809</a><a class='ref msdiv' id='msdiv100' href='#msdiv100'>Msdiv 100</a>Anumodi mahāvīro,<br>
sayambhū aggapuggalo;<br>
Sabbe jane hāsayanto,<br>
desesi amataṃ padaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_810' href='#ms20Ap1_810'>Ms 20Ap1_810</a><a class='ref msdiv' id='msdiv101' href='#msdiv101'>Msdiv 101</a>Taṃ me buddho viyākāsi,<br>
jalajuttaranāmako;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_811' href='#ms20Ap1_811'>Ms 20Ap1_811</a><a class='ref msdiv' id='msdiv102' href='#msdiv102'>Msdiv 102</a>‘Catupaññāsasahassāni,<br>
pāsāde kārayī ayaṃ;<br>
Kathayissāmi vipākaṃ,<br>
suṇotha mama bhāsato.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_812' href='#ms20Ap1_812'>Ms 20Ap1_812</a><a class='ref msdiv' id='msdiv103' href='#msdiv103'>Msdiv 103</a>Aṭṭhārasasahassāni,<br>
kūṭāgārā bhavissare;<br>
Byamhuttamamhi nibbattā,<br>
sabbasoṇṇamayā ca te.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_813' href='#ms20Ap1_813'>Ms 20Ap1_813</a><a class='ref msdiv' id='msdiv104' href='#msdiv104'>Msdiv 104</a>Paññāsakkhattuṃ devindo,<br>
devarajjaṃ karissati;<br>
Aṭṭhapaññāsakkhattuñca,<br>
cakkavattī bhavissati.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_814' href='#ms20Ap1_814'>Ms 20Ap1_814</a><a class='ref msdiv' id='msdiv105' href='#msdiv105'>Msdiv 105</a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_815' href='#ms20Ap1_815'>Ms 20Ap1_815</a><a class='ref msdiv' id='msdiv106' href='#msdiv106'>Msdiv 106</a>Devalokā cavitvāna,<br>
sukkamūlena codito;<br>
Aḍḍhe kule mahābhoge,<br>
nibbattissati tāvade.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_816' href='#ms20Ap1_816'>Ms 20Ap1_816</a><a class='ref msdiv' id='msdiv107' href='#msdiv107'>Msdiv 107</a>So pacchā pabbajitvāna,<br>
sukkamūlena codito;<br>
Raṭṭhapāloti nāmena,<br>
hessati satthu sāvako.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_817' href='#ms20Ap1_817'>Ms 20Ap1_817</a><a class='ref msdiv' id='msdiv108' href='#msdiv108'>Msdiv 108</a>Padhānapahitatto so,<br>
upasanto nirūpadhi;<br>
Sabbāsave pariññāya,<br>
nibbāyissatināsavo’.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_818' href='#ms20Ap1_818'>Ms 20Ap1_818</a><a class='ref msdiv' id='msdiv109' href='#msdiv109'>Msdiv 109</a>Uṭṭhāya abhinikkhamma,<br>
jahitā bhogasampadā;<br>
Kheḷapiṇḍeva bhogamhi,<br>
pemaṃ mayhaṃ na vijjati.</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli1.64' href='#pts-vp-pli1.64'>PTS vp Pali 1.64</a><a class='ref ms' id='ms20Ap1_819' href='#ms20Ap1_819'>Ms 20Ap1_819</a><a class='ref msdiv' id='msdiv110' href='#msdiv110'>Msdiv 110</a>Vīriyaṃ me dhuradhorayhaṃ,<br>
yogakkhemādhivāhanaṃ;<br>
Dhāremi antimaṃ dehaṃ,<br>
sammāsambuddhasāsane.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_820' href='#ms20Ap1_820'>Ms 20Ap1_820</a><a class='ref msdiv' id='msdiv111' href='#msdiv111'>Msdiv 111</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_821' href='#ms20Ap1_821'>Ms 20Ap1_821</a>Itthaṃ sudaṃ āyasmā raṭṭhapālo thero imā gāthāyo abhāsitthāti.</p>
<p class='endsutta'><a class='ref sc' id='sc17' href='#sc17'>SC 17</a><a class='ref ms' id='ms20Ap1_822' href='#ms20Ap1_822'>Ms 20Ap1_822</a>Raṭṭhapālattherassāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
