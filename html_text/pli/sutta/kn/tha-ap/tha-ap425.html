<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap425' lang='pli'>
<header>
<ul>
<li class='division'>Therāpadāna</li>
<li>Sakiṃsammajjakavagga</li>
</ul>
<h1>3. Ekāsanadāyakattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli2.381' href='#pts-vp-pli2.381'>PTS vp Pali 2.381</a><a class='ref ms' id='ms20Ap1_5509' href='#ms20Ap1_5509'>Ms 20Ap1_5509</a><a class='ref msdiv' id='msdiv36' href='#msdiv36'>Msdiv 36</a>“Himavantassāvidūre,<br>
gosito nāma pabbato;<br>
Assamo sukato mayhaṃ,<br>
paṇṇasālā sumāpitā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_5510' href='#ms20Ap1_5510'>Ms 20Ap1_5510</a><a class='ref msdiv' id='msdiv37' href='#msdiv37'>Msdiv 37</a>Nārado nāma nāmena,<br>
kassapo iti maṃ vidū;<br>
Suddhimaggaṃ gavesanto,<br>
vasāmi gosite tadā.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_5511' href='#ms20Ap1_5511'>Ms 20Ap1_5511</a><a class='ref msdiv' id='msdiv38' href='#msdiv38'>Msdiv 38</a>Padumuttaro nāma jino,<br>
sabbadhammāna pāragū;<br>
Vivekakāmo sambuddho,<br>
agañchi anilañjasā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_5512' href='#ms20Ap1_5512'>Ms 20Ap1_5512</a><a class='ref msdiv' id='msdiv39' href='#msdiv39'>Msdiv 39</a>Vanagge gacchamānassa,<br>
disvā raṃsiṃ mahesino;<br>
Kaṭṭhamañcaṃ paññāpetvā,<br>
ajinañca apatthariṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_5513' href='#ms20Ap1_5513'>Ms 20Ap1_5513</a><a class='ref msdiv' id='msdiv40' href='#msdiv40'>Msdiv 40</a>Āsanaṃ paññapetvāna,<br>
sire katvāna añjaliṃ;<br>
Somanassaṃ paveditvā,<br>
idaṃ vacanamabraviṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_5514' href='#ms20Ap1_5514'>Ms 20Ap1_5514</a><a class='ref msdiv' id='msdiv41' href='#msdiv41'>Msdiv 41</a>‘Sallakatto mahāvīra,<br>
āturānaṃ tikicchako;<br>
Mamaṃ <span class='var' id='note1349' title='rāga ... (s2, s3)' href='#note1349' title='rāga ... (s2, s3)'>rogaparetassa</span>,<br>
tikicchaṃ dehi nāyaka.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_5515' href='#ms20Ap1_5515'>Ms 20Ap1_5515</a><a class='ref msdiv' id='msdiv42' href='#msdiv42'>Msdiv 42</a>Kallatthikā ye passanti,<br>
buddhaseṭṭha tuvaṃ mune;<br>
Dhuvatthasiddhiṃ papponti,<br>
etesaṃ <span class='var' id='note1350' title='jajjaro (bj, pts1, mr)' href='#note1350' title='jajjaro (bj, pts1, mr)'>ajaro</span> bhave.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_5516' href='#ms20Ap1_5516'>Ms 20Ap1_5516</a><a class='ref msdiv' id='msdiv43' href='#msdiv43'>Msdiv 43</a><span class='var' id='note1351' title='na me deyyaṃ tava atthi (bj, s2, s3) | na me deyyaṃ tavam atthi (pts1)' href='#note1351' title='na me deyyaṃ tava atthi (bj, s2, s3) | na me deyyaṃ tavam atthi (pts1)'>Na me deyyadhammo atthi</span>,<br>
pavattaphalabhojihaṃ;<br>
Idaṃ me āsanaṃ atthi,<br>
nisīda kaṭṭhamañcake’.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_5517' href='#ms20Ap1_5517'>Ms 20Ap1_5517</a><a class='ref msdiv' id='msdiv44' href='#msdiv44'>Msdiv 44</a>Nisīdi tattha bhagavā,<br>
<span class='var' id='note1352' title='achambhitova (s2, s3, mr)' href='#note1352' title='achambhitova (s2, s3, mr)'>asambhītova</span> kesarī;<br>
Muhuttaṃ vītināmetvā,<br>
idaṃ vacanamabravi.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_5518' href='#ms20Ap1_5518'>Ms 20Ap1_5518</a><a class='ref msdiv' id='msdiv45' href='#msdiv45'>Msdiv 45</a>‘<span class='var' id='note1353' title='vissaṭṭho (s2, s3, pts1, mr) | visaṭṭho (c1)' href='#note1353' title='vissaṭṭho (s2, s3, pts1, mr) | visaṭṭho (c1)'>Vissattho</span> hohi mā bhāyi,<br>
laddho jotiraso tayā;<br>
Yaṃ tuyhaṃ patthitaṃ sabbaṃ,<br>
<span class='var' id='note1354' title='paripūrissatanāgate (bj) | paripūressatāsanaṃ (s2, s3) | paripūressati’nāgate (pts1) | paripūrissatāsanaṃ (mr)' href='#note1354' title='paripūrissatanāgate (bj) | paripūressatāsanaṃ (s2, s3) | paripūressati’nāgate (pts1) | paripūrissatāsanaṃ (mr)'>paripūrissatināgate</span>.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_5519' href='#ms20Ap1_5519'>Ms 20Ap1_5519</a><a class='ref msdiv' id='msdiv46' href='#msdiv46'>Msdiv 46</a>Na moghaṃ taṃ kataṃ tuyhaṃ,<br>
puññakkhette anuttare;<br>
Sakkā uddharituṃ attā,<br>
yassa cittaṃ <span class='var' id='note1355' title='sunīhitaṃ (s2, s3)' href='#note1355' title='sunīhitaṃ (s2, s3)'>paṇīhitaṃ</span>.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_5520' href='#ms20Ap1_5520'>Ms 20Ap1_5520</a><a class='ref msdiv' id='msdiv47' href='#msdiv47'>Msdiv 47</a>Imināsanadānena,<br>
cetanāpaṇidhīhi ca;<br>
Kappasatasahassāni,<br>
vinipātaṃ na gacchasi.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_5521' href='#ms20Ap1_5521'>Ms 20Ap1_5521</a><a class='ref msdiv' id='msdiv48' href='#msdiv48'>Msdiv 48</a>Paññāsakkhattuṃ devindo,<br>
devarajjaṃ karissasi;<br>
Asītikkhattuṃ rājā ca,<br>
cakkavattī bhavissasi.</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli2.382' href='#pts-vp-pli2.382'>PTS vp Pali 2.382</a><a class='ref ms' id='ms20Ap1_5522' href='#ms20Ap1_5522'>Ms 20Ap1_5522</a><a class='ref msdiv' id='msdiv49' href='#msdiv49'>Msdiv 49</a>Padesarajjaṃ vipulaṃ,<br>
gaṇanāto asaṅkhiyaṃ;<br>
Sabbattha sukhito hutvā,<br>
saṃsāre saṃsarissasi’.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_5523' href='#ms20Ap1_5523'>Ms 20Ap1_5523</a><a class='ref msdiv' id='msdiv50' href='#msdiv50'>Msdiv 50</a>Idaṃ vatvāna sambuddho,<br>
jalajuttamanāmako;<br>
Nabhaṃ abbhuggamī vīro,<br>
haṃsarājāva ambare.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_5524' href='#ms20Ap1_5524'>Ms 20Ap1_5524</a><a class='ref msdiv' id='msdiv51' href='#msdiv51'>Msdiv 51</a>Hatthiyānaṃ assayānaṃ,<br>
sarathaṃ sandamānikaṃ;<br>
Labhāmi sabbamevetaṃ,<br>
ekāsanassidaṃ phalaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_5525' href='#ms20Ap1_5525'>Ms 20Ap1_5525</a><a class='ref msdiv' id='msdiv52' href='#msdiv52'>Msdiv 52</a>Kānanaṃ pavisitvāpi,<br>
yadā icchāmi āsanaṃ;<br>
Mama saṅkappamaññāya,<br>
pallaṅko upatiṭṭhati.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_5526' href='#ms20Ap1_5526'>Ms 20Ap1_5526</a><a class='ref msdiv' id='msdiv53' href='#msdiv53'>Msdiv 53</a>Vārimajjhagato santo,<br>
yadā icchāmi āsanaṃ;<br>
Mama saṅkappamaññāya,<br>
pallaṅko upatiṭṭhati.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_5527' href='#ms20Ap1_5527'>Ms 20Ap1_5527</a><a class='ref msdiv' id='msdiv54' href='#msdiv54'>Msdiv 54</a>Yaṃ yaṃ yonupapajjāmi,<br>
devattaṃ atha mānusaṃ;<br>
Pallaṅkasatasahassāni,<br>
parivārenti maṃ sadā.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_5528' href='#ms20Ap1_5528'>Ms 20Ap1_5528</a><a class='ref msdiv' id='msdiv55' href='#msdiv55'>Msdiv 55</a>Duve bhave saṃsarāmi,<br>
devatte atha mānuse;<br>
Duve kule pajāyāmi,<br>
khattiye atha brāhmaṇe.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_5529' href='#ms20Ap1_5529'>Ms 20Ap1_5529</a><a class='ref msdiv' id='msdiv56' href='#msdiv56'>Msdiv 56</a>Ekāsanaṃ daditvāna,<br>
puññakkhette anuttare;<br>
<span class='var' id='note1356' title='dhammapallaṅkamaññāya (s2, s3, mr)' href='#note1356' title='dhammapallaṅkamaññāya (s2, s3, mr)'>Dhammapallaṅkamādāya</span>,<br>
viharāmi anāsavo.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_5530' href='#ms20Ap1_5530'>Ms 20Ap1_5530</a><a class='ref msdiv' id='msdiv57' href='#msdiv57'>Msdiv 57</a>Satasahassito kappe,<br>
yaṃ dānamadadiṃ tadā;<br>
Duggatiṃ nābhijānāmi,<br>
ekāsanassidaṃ phalaṃ.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_5531' href='#ms20Ap1_5531'>Ms 20Ap1_5531</a><a class='ref msdiv' id='msdiv58' href='#msdiv58'>Msdiv 58</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_5532' href='#ms20Ap1_5532'>Ms 20Ap1_5532</a><a class='ref msdiv' id='msdiv59' href='#msdiv59'>Msdiv 59</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_5533' href='#ms20Ap1_5533'>Ms 20Ap1_5533</a><a class='ref msdiv' id='msdiv60' href='#msdiv60'>Msdiv 60</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_5534' href='#ms20Ap1_5534'>Ms 20Ap1_5534</a>Itthaṃ sudaṃ āyasmā ekāsanadāyako thero imā gāthāyo abhāsitthāti.</p>
<p class='endsutta'><a class='ref sc' id='sc27' href='#sc27'>SC 27</a><a class='ref ms' id='ms20Ap1_5535' href='#ms20Ap1_5535'>Ms 20Ap1_5535</a>Ekāsanadāyakattherassāpadānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
