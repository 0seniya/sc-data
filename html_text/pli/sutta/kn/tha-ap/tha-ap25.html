<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap25' lang='pli'>
<header>
<ul>
<li class='division'>Therāpadāna</li>
<li>Subhūtivagga</li>
</ul>
<h1><span class='var' id='note258' title='saraṇagamaniyattherāpadānaṃ (bj) | tīṇisaraṇāgamaniyattherāpadānaṃ (s2, s3, pts1)'>3 Tisaraṇagamaniyattheraapadāna</span></h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap1_969'>Ms 20Ap1_969</a><a class='ref msdiv' id='msdiv106'>Msdiv 106</a>“Nagare <span class='var' id='note259' title='bandhumatiyā (aṭṭha.)'>candavatiyā</span>,<br>
<span class='var' id='note260' title='mātupaṭṭhāyako (bj, pts1) | mātupaṭṭhānako (s2, s3)'>mātuupaṭṭhāko</span> ahuṃ;<br>
Andhā mātā pitā mayhaṃ,<br>
te posemi ahaṃ tadā.</p>
<p><a class='ref sc' id='sc2'>SC 2</a><a class='ref ms' id='ms20Ap1_970'>Ms 20Ap1_970</a><a class='ref msdiv' id='msdiv107'>Msdiv 107</a>Rahogato nisīditvā,<br>
evaṃ cintesahaṃ tadā;<br>
Posento mātāpitaro,<br>
pabbajjaṃ na labhāmahaṃ.</p>
<p><a class='ref sc' id='sc3'>SC 3</a><a class='ref ms' id='ms20Ap1_971'>Ms 20Ap1_971</a><a class='ref msdiv' id='msdiv108'>Msdiv 108</a><span class='var' id='note261' title='tamandhakārapihitā (bj, s2, s3) | tamandhakārāpihitā (pts1)'>Mahandhakārapihitā</span>,<br>
tividhaggīhi ḍayhare;<br>
Etādise <span class='var' id='note262' title='bhaye (bj, pts1)'>bhave</span> jāte,<br>
natthi koci vināyako.</p>
<p><a class='ref sc' id='sc4'>SC 4</a><a class='ref ms' id='ms20Ap1_972'>Ms 20Ap1_972</a><a class='ref msdiv' id='msdiv109'>Msdiv 109</a>Buddho loke samuppanno,<br>
<span class='var' id='note263' title='dippeti (bj) | dibbati (mr)'>dippati</span> dāni <span class='var' id='note264' title='jinasāsanaṃ (bj, pts1)'>sāsanaṃ</span>;<br>
Sakkā uddharituṃ attā,<br>
puññakāmena jantunā.</p>
<p><a class='ref sc' id='sc5'>SC 5</a><a class='ref ms' id='ms20Ap1_973'>Ms 20Ap1_973</a><a class='ref msdiv' id='msdiv110'>Msdiv 110</a>Uggayha tīṇi saraṇe,<br>
paripuṇṇāni gopayiṃ;<br>
Tena kammena sukatena,<br>
paṭimokkhāmi duggatiṃ.</p>
<p><a class='ref sc' id='sc6'>SC 6</a><a class='ref ms' id='ms20Ap1_974'>Ms 20Ap1_974</a><a class='ref msdiv' id='msdiv111'>Msdiv 111</a>Nisabho nāma samaṇo,<br>
buddhassa aggasāvako;<br>
Tamahaṃ upagantvāna,<br>
saraṇagamanaṃ gahiṃ.</p>
<p><a class='ref sc' id='sc7'>SC 7</a><a class='ref ms' id='ms20Ap1_975'>Ms 20Ap1_975</a><a class='ref msdiv' id='msdiv112'>Msdiv 112</a>Vassasatasahassāni,<br>
āyu vijjati tāvade;<br>
Tāvatā saraṇagamanaṃ,<br>
paripuṇṇaṃ agopayiṃ.</p>
<p><a class='ref sc' id='sc8'>SC 8</a><a class='ref ms' id='ms20Ap1_976'>Ms 20Ap1_976</a><a class='ref msdiv' id='msdiv113'>Msdiv 113</a>Carime vattamānamhi,<br>
saraṇaṃ taṃ anussariṃ;<br>
Tena kammena sukatena,<br>
tāvatiṃsaṃ agacchahaṃ.</p>
<p><a class='ref sc' id='sc9'>SC 9</a><a class='ref ms' id='ms20Ap1_977'>Ms 20Ap1_977</a><a class='ref msdiv' id='msdiv114'>Msdiv 114</a>Devalokagato santo,<br>
puññakammasamāhito;<br>
<span class='var' id='note265' title='yaṃ yaṃ desaṃ (s2, s3)'>Yaṃ desaṃ</span> <span class='var' id='note266' title='upagacchāmi (bj)'>upapajjāmi</span>,<br>
aṭṭha hetū labhāmahaṃ.</p>
<p><a class='ref sc' id='sc10'>SC 10</a><a class='pts' id='pts1.75'></a><a class='ref ms' id='ms20Ap1_978'>Ms 20Ap1_978</a><a class='ref msdiv' id='msdiv115'>Msdiv 115</a>Disāsu pūjito homi,<br>
tikkhapañño bhavāmahaṃ;<br>
Sabbe devānuvattanti,<br>
amitabhogaṃ labhāmahaṃ.</p>
<p><a class='ref sc' id='sc11'>SC 11</a><a class='ref ms' id='ms20Ap1_979'>Ms 20Ap1_979</a><a class='ref msdiv' id='msdiv116'>Msdiv 116</a>Suvaṇṇavaṇṇo sabbattha,<br>
paṭikanto bhavāmahaṃ;<br>
Mittānaṃ acalo homi,<br>
yaso abbhuggato mamaṃ.</p>
<p><a class='ref sc' id='sc12'>SC 12</a><a class='ref ms' id='ms20Ap1_980'>Ms 20Ap1_980</a><a class='ref msdiv' id='msdiv117'>Msdiv 117</a>Asītikkhattu devindo,<br>
devarajjamakārayiṃ;<br>
Dibbasukhaṃ anubhaviṃ,<br>
accharāhi purakkhato.</p>
<p><a class='ref sc' id='sc13'>SC 13</a><a class='ref ms' id='ms20Ap1_981'>Ms 20Ap1_981</a><a class='ref msdiv' id='msdiv118'>Msdiv 118</a>Pañcasattatikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='ref sc' id='sc14'>SC 14</a><a class='ref ms' id='ms20Ap1_982'>Ms 20Ap1_982</a><a class='ref msdiv' id='msdiv119'>Msdiv 119</a>Pacchime bhave sampatte,<br>
puññakammasamāhito;<br>
Pure sāvatthiyaṃ jāto,<br>
mahāsāle suaḍḍhake.</p>
<p><a class='ref sc' id='sc15'>SC 15</a><a class='ref ms' id='ms20Ap1_983'>Ms 20Ap1_983</a><a class='ref msdiv' id='msdiv120'>Msdiv 120</a>Nagarā nikkhamitvāna,<br>
dārakehi purakkhato;<br>
<span class='var' id='note267' title='hāsakhiḍḍāsamaṃgīnaṃ (bj) | sāyaṃ khiḍḍāsamaṅgīhaṃ (s2, s3) | sahassakhiḍḍasamaṅgīhaṃ (pts1)'>Hasakhiḍḍasamaṅgīhaṃ</span>,<br>
saṃghārāmaṃ upāgamiṃ.</p>
<p><a class='ref sc' id='sc16'>SC 16</a><a class='ref ms' id='ms20Ap1_984'>Ms 20Ap1_984</a><a class='ref msdiv' id='msdiv121'>Msdiv 121</a><span class='var' id='note268' title='tatthaddasāhaṃ (mr)'>Tatthaddasāsiṃ</span> samaṇaṃ,<br>
vippamuttaṃ nirūpadhiṃ;<br>
So me dhammamadesesi,<br>
saraṇañca adāsi me.</p>
<p><a class='ref sc' id='sc17'>SC 17</a><a class='ref ms' id='ms20Ap1_985'>Ms 20Ap1_985</a><a class='ref msdiv' id='msdiv122'>Msdiv 122</a>Sohaṃ sutvāna saraṇaṃ,<br>
saraṇaṃ me anussariṃ;<br>
Ekāsane nisīditvā,<br>
arahattamapāpuṇiṃ.</p>
<p><a class='ref sc' id='sc18'>SC 18</a><a class='ref ms' id='ms20Ap1_986'>Ms 20Ap1_986</a><a class='ref msdiv' id='msdiv123'>Msdiv 123</a>Jātiyā sattame vasse,<br>
arahattamapāpuṇiṃ;<br>
Upasampādayi buddho,<br>
guṇamaññāya cakkhumā.</p>
<p><a class='ref sc' id='sc19'>SC 19</a><a class='ref ms' id='ms20Ap1_987'>Ms 20Ap1_987</a><a class='ref msdiv' id='msdiv124'>Msdiv 124</a>Aparimeyye ito kappe,<br>
saraṇāni agacchahaṃ;<br>
Tato me sukataṃ kammaṃ,<br>
phalaṃ dassesi me idha.</p>
<p><a class='ref sc' id='sc20'>SC 20</a><a class='ref ms' id='ms20Ap1_988'>Ms 20Ap1_988</a><a class='ref msdiv' id='msdiv125'>Msdiv 125</a>Sugopitaṃ me saraṇaṃ,<br>
mānasaṃ suppaṇīhitaṃ;<br>
Anubhotvā yasaṃ sabbaṃ,<br>
pattomhi acalaṃ padaṃ.</p>
<p><a class='ref sc' id='sc21'>SC 21</a><a class='ref ms' id='ms20Ap1_989'>Ms 20Ap1_989</a><a class='ref msdiv' id='msdiv126'>Msdiv 126</a>Yesaṃ sotāvadhānatthi,<br>
suṇotha mama bhāsato;<br>
<span class='var' id='note269' title='atthaṃ (s2, s3, pts1)'>Ahaṃ</span> vo kathayissāmi,<br>
sāmaṃ diṭṭhaṃ padaṃ mama.</p>
<p><a class='ref sc' id='sc22'>SC 22</a><a class='ref ms' id='ms20Ap1_990'>Ms 20Ap1_990</a><a class='ref msdiv' id='msdiv127'>Msdiv 127</a>‘Buddho loke samuppanno,<br>
vattate jinasāsanaṃ;<br>
Amatā vāditā bherī,<br>
sokasallavinodanā.</p>
<p><a class='ref sc' id='sc23'>SC 23</a><a class='ref ms' id='ms20Ap1_991'>Ms 20Ap1_991</a><a class='ref msdiv' id='msdiv128'>Msdiv 128</a>Yathāsakena thāmena,<br>
puññakkhette anuttare;<br>
Adhikāraṃ kareyyātha,<br>
passayissatha nibbutiṃ.</p>
<p><a class='ref sc' id='sc24'>SC 24</a><a class='ref ms' id='ms20Ap1_992'>Ms 20Ap1_992</a><a class='ref msdiv' id='msdiv129'>Msdiv 129</a>Paggayha tīṇi saraṇe,<br>
pañcasīlāni gopiya;<br>
Buddhe cittaṃ pasādetvā,<br>
dukkhassantaṃ karissatha.</p>
<p><a class='ref sc' id='sc25'>SC 25</a><a class='pts' id='pts1.76'></a><a class='ref ms' id='ms20Ap1_993'>Ms 20Ap1_993</a><a class='ref msdiv' id='msdiv130'>Msdiv 130</a><span class='var' id='note270' title='mamopamaṃ karitvāna (bj, s2, s3, pts1)'>Sammā dhammaṃ bhāvetvāna</span>,<br>
Sīlāni parigopiya;<br>
Aciraṃ arahattaṃ vo,<br>
Sabbepi pāpuṇissatha.</p>
<p><a class='ref sc' id='sc26'>SC 26</a><a class='ref ms' id='ms20Ap1_994'>Ms 20Ap1_994</a><a class='ref msdiv' id='msdiv131'>Msdiv 131</a>Tevijjo iddhipattomhi,<br>
cetopariyakovido;<br>
Sāvako te mahāvīra,<br>
<span class='var' id='note271' title='caraṇe (bj, s2, s3) | saraṇe (pts1)'>saraṇo</span> vandati satthuno’.</p>
<p><a class='ref sc' id='sc27'>SC 27</a><a class='ref ms' id='ms20Ap1_995'>Ms 20Ap1_995</a><a class='ref msdiv' id='msdiv132'>Msdiv 132</a>Aparimeyye ito kappe,<br>
saraṇaṃ buddhassa gacchahaṃ;<br>
Duggatiṃ nābhijānāmi,<br>
saraṇaṃ gamane phalaṃ.</p>
<p><a class='ref sc' id='sc28'>SC 28</a><a class='ref ms' id='ms20Ap1_996'>Ms 20Ap1_996</a><a class='ref msdiv' id='msdiv133'>Msdiv 133</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc29'>SC 29</a><a class='ref ms' id='ms20Ap1_997'>Ms 20Ap1_997</a>Itthaṃ sudaṃ āyasmā <span class='var' id='note272' title='tīṇisaraṇāgamaniyo (s2, s3)'>tisaraṇagamaniyo</span> thero imā gāthāyo abhāsitthāti.</p>
<p class='endsutta'><a class='ref sc' id='sc30'>SC 30</a><a class='ref ms' id='ms20Ap1_998'>Ms 20Ap1_998</a>Tisaraṇagamaniyattherassāpadānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
