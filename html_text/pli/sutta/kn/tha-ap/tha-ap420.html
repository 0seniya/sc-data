<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap420' lang='pli'>
<header>
<ul>
<li class='division'>Therāpadāna</li>
<li>Bhaddālivagga</li>
</ul>
<h1>8. Yāgudāyakattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_5412' href='#ms20Ap1_5412'>Ms 20Ap1_5412</a><a class='ref msdiv' id='msdiv149' href='#msdiv149'>Msdiv 149</a>“Atithiṃ me gahetvāna,<br>
agacchiṃ gāmakaṃ tadā;<br>
Sampuṇṇanadikaṃ disvā,<br>
saṃghārāmaṃ upāgamiṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_5413' href='#ms20Ap1_5413'>Ms 20Ap1_5413</a><a class='ref msdiv' id='msdiv150' href='#msdiv150'>Msdiv 150</a>Āraññakā dhutadharā,<br>
jhāyino lūkhacīvarā;<br>
Vivekābhiratā dhīrā,<br>
saṃghārāme vasanti te.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_5414' href='#ms20Ap1_5414'>Ms 20Ap1_5414</a><a class='ref msdiv' id='msdiv151' href='#msdiv151'>Msdiv 151</a>Gati tesaṃ upacchinnā,<br>
suvimuttāna tādinaṃ;<br>
Piṇḍāya te na gacchanti,<br>
<span class='var' id='note1333' title='oruddhanadikāyatiṃ (s2, s3) | oruddhanadikā yadi (pts1)'>oruddhanaditāya hi</span>.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_5415' href='#ms20Ap1_5415'>Ms 20Ap1_5415</a><a class='ref msdiv' id='msdiv152' href='#msdiv152'>Msdiv 152</a>Pasannacitto sumano,<br>
vedajāto katañjalī;<br>
Taṇḍulaṃ me gahetvāna,<br>
yāgudānaṃ adāsahaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_5416' href='#ms20Ap1_5416'>Ms 20Ap1_5416</a><a class='ref msdiv' id='msdiv153' href='#msdiv153'>Msdiv 153</a>Pañcannaṃ yāguṃ datvāna,<br>
pasanno sehi pāṇibhi;<br>
Sakakammābhiraddhohaṃ,<br>
tāvatiṃsamagacchahaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_5417' href='#ms20Ap1_5417'>Ms 20Ap1_5417</a><a class='ref msdiv' id='msdiv154' href='#msdiv154'>Msdiv 154</a>Maṇimayañca me byamhaṃ,<br>
nibbatti tidase gaṇe;<br>
Nārīgaṇehi sahito,<br>
modāmi byamhamuttame.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_5418' href='#ms20Ap1_5418'>Ms 20Ap1_5418</a><a class='ref msdiv' id='msdiv155' href='#msdiv155'>Msdiv 155</a>Tettiṃsakkhattuṃ devindo,<br>
devarajjamakārayiṃ;<br>
Tiṃsakkhattuṃ cakkavattī,<br>
mahārajjamakārayiṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_5419' href='#ms20Ap1_5419'>Ms 20Ap1_5419</a><a class='ref msdiv' id='msdiv156' href='#msdiv156'>Msdiv 156</a>Padesarajjaṃ vipulaṃ,<br>
gaṇanāto asaṅkhiyaṃ;<br>
Devaloke manusse vā,<br>
anubhotvā <span class='var' id='note1334' title='yasaṃ (bj, s2, s3, pts1)'>sayaṃ</span> ahaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_5420' href='#ms20Ap1_5420'>Ms 20Ap1_5420</a><a class='ref msdiv' id='msdiv157' href='#msdiv157'>Msdiv 157</a>Pacchime bhave sampatte,<br>
pabbajiṃ anagāriyaṃ;<br>
Saha oropite kese,<br>
sabbaṃ sampaṭivijjhahaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_5421' href='#ms20Ap1_5421'>Ms 20Ap1_5421</a><a class='ref msdiv' id='msdiv158' href='#msdiv158'>Msdiv 158</a>Khayato vayato cāpi,<br>
sammasanto kaḷevaraṃ;<br>
Pure sikkhāpadādānā,<br>
arahattamapāpuṇiṃ.</p>
<p><a class='ref sc' id='sc11' href='#sc11'>SC 11</a><a class='ref pts-vp-pli' id='pts-vp-pli2.376' href='#pts-vp-pli2.376'>PTS vp Pali 2.376</a><a class='ref ms' id='ms20Ap1_5422' href='#ms20Ap1_5422'>Ms 20Ap1_5422</a><a class='ref msdiv' id='msdiv159' href='#msdiv159'>Msdiv 159</a>Sudinnaṃ me dānavaraṃ,<br>
vāṇijjaṃ sampayojitaṃ;<br>
Teneva yāgudānena,<br>
pattomhi acalaṃ padaṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_5423' href='#ms20Ap1_5423'>Ms 20Ap1_5423</a><a class='ref msdiv' id='msdiv160' href='#msdiv160'>Msdiv 160</a>Sokaṃ pariddavaṃ byādhiṃ,<br>
darathaṃ cittatāpanaṃ;<br>
Nābhijānāmi uppannaṃ,<br>
yāgudānassidaṃ phalaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_5424' href='#ms20Ap1_5424'>Ms 20Ap1_5424</a><a class='ref msdiv' id='msdiv161' href='#msdiv161'>Msdiv 161</a>Yāguṃ saṃghassa datvāna,<br>
puññakkhette anuttare;<br>
Pañcānisaṃse anubhomi,<br>
aho yāgusuyiṭṭhatā.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_5425' href='#ms20Ap1_5425'>Ms 20Ap1_5425</a><a class='ref msdiv' id='msdiv162' href='#msdiv162'>Msdiv 162</a>Abyādhitā rūpavatā,<br>
khippaṃ <span class='var' id='note1335' title='dhammaṃ nibujjhitā (s2, s3)'>dhammanisantitā</span>;<br>
Lābhitā annapānassa,<br>
āyu pañcamakaṃ mama.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_5426' href='#ms20Ap1_5426'>Ms 20Ap1_5426</a><a class='ref msdiv' id='msdiv163' href='#msdiv163'>Msdiv 163</a>Yo koci vedaṃ janayaṃ,<br>
saṃghe yāguṃ dadeyya so;<br>
Imāni pañca ṭhānāni,<br>
paṭigaṇheyya paṇḍito.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_5427' href='#ms20Ap1_5427'>Ms 20Ap1_5427</a><a class='ref msdiv' id='msdiv164' href='#msdiv164'>Msdiv 164</a>Karaṇīyaṃ kataṃ sabbaṃ,<br>
bhavā ugghāṭitā mayā;<br>
Sabbāsavā parikkhīṇā,<br>
natthi dāni punabbhavo.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_5428' href='#ms20Ap1_5428'>Ms 20Ap1_5428</a><a class='ref msdiv' id='msdiv165' href='#msdiv165'>Msdiv 165</a>So ahaṃ vicarissāmi,<br>
gāmā gāmaṃ purā puraṃ;<br>
Namassamāno sambuddhaṃ,<br>
dhammassa ca sudhammataṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_5429' href='#ms20Ap1_5429'>Ms 20Ap1_5429</a><a class='ref msdiv' id='msdiv166' href='#msdiv166'>Msdiv 166</a>Tiṃsakappasahassamhi,<br>
yaṃ dānamadadiṃ tadā;<br>
Duggatiṃ nābhijānāmi,<br>
yāgudānassidaṃ phalaṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_5430' href='#ms20Ap1_5430'>Ms 20Ap1_5430</a><a class='ref msdiv' id='msdiv167' href='#msdiv167'>Msdiv 167</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_5431' href='#ms20Ap1_5431'>Ms 20Ap1_5431</a><a class='ref msdiv' id='msdiv168' href='#msdiv168'>Msdiv 168</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_5432' href='#ms20Ap1_5432'>Ms 20Ap1_5432</a><a class='ref msdiv' id='msdiv169' href='#msdiv169'>Msdiv 169</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_5433' href='#ms20Ap1_5433'>Ms 20Ap1_5433</a>Itthaṃ sudaṃ āyasmā yāgudāyako thero imā gāthāyo abhāsitthāti.</p>
<p class='endsutta'><a class='ref sc' id='sc23' href='#sc23'>SC 23</a><a class='ref ms' id='ms20Ap1_5434' href='#ms20Ap1_5434'>Ms 20Ap1_5434</a>Yāgudāyakattherassāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
