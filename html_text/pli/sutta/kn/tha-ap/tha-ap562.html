<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap562' lang='pli'>
<header>
<ul>
<li class='division'>Therāpadāna</li>
<li>Yasavagga</li>
</ul>
<h1>10. Upavānattheraapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap1_7810'>Ms 20Ap1_7810</a><a class='ref msdiv' id='msdiv122'>Msdiv 122</a>“Padumuttaro nāma jino,<br>
sabbadhammāna pāragū;<br>
Jalitvā aggikkhandhova,<br>
sambuddho parinibbuto.</p>
<p><a class='ref sc' id='sc2'>SC 2</a><a class='ref ms' id='ms20Ap1_7811'>Ms 20Ap1_7811</a><a class='ref msdiv' id='msdiv123'>Msdiv 123</a>Mahājanā samāgamma,<br>
pūjayitvā tathāgataṃ;<br>
Citakaṃ katvā sugataṃ,<br>
sarīraṃ abhiropayuṃ.</p>
<p><a class='ref sc' id='sc3'>SC 3</a><a class='ref ms' id='ms20Ap1_7812'>Ms 20Ap1_7812</a><a class='ref msdiv' id='msdiv124'>Msdiv 124</a>Sarīrakiccaṃ katvāna,<br>
dhātuṃ tattha samānayuṃ;<br>
Sadevamanussā sabbe,<br>
buddhathūpaṃ akaṃsu te.</p>
<p><a class='ref sc' id='sc4'>SC 4</a><a class='ref ms' id='ms20Ap1_7813'>Ms 20Ap1_7813</a><a class='ref msdiv' id='msdiv125'>Msdiv 125</a>Paṭhamā kañcanamayā,<br>
dutiyā ca maṇimayā;<br>
Tatiyā rūpiyamayā,<br>
catutthī phalikāmayā.</p>
<p><a class='ref sc' id='sc5'>SC 5</a><a class='ref ms' id='ms20Ap1_7814'>Ms 20Ap1_7814</a><a class='ref msdiv' id='msdiv126'>Msdiv 126</a>Tattha pañcamikā ceva,<br>
lohitaṅkamayā ahu;<br>
Chaṭṭhā masāragallassa,<br>
sabbaṃ ratanamayūpari.</p>
<p><a class='ref sc' id='sc6'>SC 6</a><a class='ref ms' id='ms20Ap1_7815'>Ms 20Ap1_7815</a><a class='ref msdiv' id='msdiv127'>Msdiv 127</a>Jaṅghā maṇimayā āsi,<br>
vedikā ratanāmayā;<br>
Sabbasoṇṇamayo thūpo,<br>
uddhaṃ yojanamuggato.</p>
<p><a class='ref sc' id='sc7'>SC 7</a><a class='ref ms' id='ms20Ap1_7816'>Ms 20Ap1_7816</a><a class='ref msdiv' id='msdiv128'>Msdiv 128</a>Devā tattha samāgantvā,<br>
ekato mantayuṃ tadā;<br>
‘Mayampi thūpaṃ kassāma,<br>
lokanāthassa tādino.</p>
<p><a class='ref sc' id='sc8'>SC 8</a><a class='ref ms' id='ms20Ap1_7817'>Ms 20Ap1_7817</a><a class='ref msdiv' id='msdiv129'>Msdiv 129</a>Dhātu āveṇikā natthi,<br>
sarīraṃ ekapiṇḍitaṃ;<br>
Imamhi buddhathūpamhi,<br>
kassāma kañcukaṃ mayaṃ’.</p>
<p><a class='ref sc' id='sc9'>SC 9</a><a class='ref ms' id='ms20Ap1_7818'>Ms 20Ap1_7818</a><a class='ref msdiv' id='msdiv130'>Msdiv 130</a>Devā sattahi ratnehi,<br>
aññaṃ vaḍḍhesuṃ yojanaṃ;<br>
Thūpo dviyojanubbedho,<br>
timiraṃ byapahanti so.</p>
<p><a class='ref sc' id='sc10'>SC 10</a><a class='ref ms' id='ms20Ap1_7819'>Ms 20Ap1_7819</a><a class='ref msdiv' id='msdiv131'>Msdiv 131</a>Nāgā tattha samāgantvā,<br>
ekato mantayuṃ tadā;<br>
‘Manussā ceva devā ca,<br>
buddhathūpaṃ akaṃsu te.</p>
<p><a class='ref sc' id='sc11'>SC 11</a><a class='ref ms' id='ms20Ap1_7820'>Ms 20Ap1_7820</a><a class='ref msdiv' id='msdiv132'>Msdiv 132</a>Mā no pamattā assumha,<br>
appamattā sadevakā;<br>
Mayampi thūpaṃ kassāma,<br>
lokanāthassa tādino’.</p>
<p><a class='ref sc' id='sc12'>SC 12</a><a class='ref ms' id='ms20Ap1_7821'>Ms 20Ap1_7821</a><a class='ref msdiv' id='msdiv133'>Msdiv 133</a>Indanīlaṃ mahānīlaṃ,<br>
atho jotirasaṃ maṇiṃ;<br>
Ekato sannipātetvā,<br>
buddhathūpaṃ achādayuṃ.</p>
<p><a class='ref sc' id='sc13'>SC 13</a><a class='ref ms' id='ms20Ap1_7822'>Ms 20Ap1_7822</a><a class='ref msdiv' id='msdiv134'>Msdiv 134</a>Sabbaṃ maṇimayaṃ āsi,<br>
<span class='var' id='note1853' title='tāvatā (mr)'>yāvatā</span> buddhacetiyaṃ;<br>
Tiyojanasamubbedhaṃ,<br>
ālokakaraṇaṃ tadā.</p>
<p><a class='ref sc' id='sc14'>SC 14</a><a class='ref ms' id='ms20Ap1_7823'>Ms 20Ap1_7823</a><a class='ref msdiv' id='msdiv135'>Msdiv 135</a>Garuḷā ca samāgantvā,<br>
ekato mantayuṃ tadā;<br>
‘Manussā devanāgā ca,<br>
buddhapūjaṃ akaṃsu te.</p>
<p><a class='ref sc' id='sc15'>SC 15</a><a class='ref ms' id='ms20Ap1_7824'>Ms 20Ap1_7824</a><a class='ref msdiv' id='msdiv136'>Msdiv 136</a>Mā no pamattā assumha,<br>
appamattā sadevakā;<br>
Mayampi thūpaṃ kassāma,<br>
lokanāthassa tādino’.</p>
<p><a class='ref sc' id='sc16'>SC 16</a><a class='ref ms' id='ms20Ap1_7825'>Ms 20Ap1_7825</a><a class='ref msdiv' id='msdiv137'>Msdiv 137</a>Sabbaṃ maṇimayaṃ thūpaṃ,<br>
akaruṃ te ca kañcukaṃ;<br>
Yojanaṃ tepi vaḍḍhesuṃ,<br>
āyataṃ buddhacetiyaṃ.</p>
<p><a class='ref sc' id='sc17'>SC 17</a><a class='ref ms' id='ms20Ap1_7826'>Ms 20Ap1_7826</a><a class='ref msdiv' id='msdiv138'>Msdiv 138</a>Catuyojanamubbedho,<br>
buddhathūpo virocati;<br>
Obhāseti disā sabbā,<br>
sataraṃsīva uggato.</p>
<p><a class='ref sc' id='sc18'>SC 18</a><a class='ref ms' id='ms20Ap1_7827'>Ms 20Ap1_7827</a><a class='ref msdiv' id='msdiv139'>Msdiv 139</a>Kumbhaṇḍā ca samāgantvā,<br>
ekato mantayuṃ tadā;<br>
‘Manussā ceva devā ca,<br>
nāgā ca garuḷā tathā.</p>
<p><a class='ref sc' id='sc19'>SC 19</a><a class='ref ms' id='ms20Ap1_7828'>Ms 20Ap1_7828</a><a class='ref msdiv' id='msdiv140'>Msdiv 140</a>Paccekaṃ buddhaseṭṭhassa,<br>
akaṃsu thūpamuttamaṃ;<br>
Mā no pamattā assumha,<br>
appamattā sadevakā.</p>
<p><a class='ref sc' id='sc20'>SC 20</a><a class='ref ms' id='ms20Ap1_7829'>Ms 20Ap1_7829</a><a class='ref msdiv' id='msdiv141'>Msdiv 141</a>Mayampi thūpaṃ kassāma,<br>
lokanāthassa tādino;<br>
Ratanehi chādessāma,<br>
āyataṃ buddhacetiyaṃ’.</p>
<p><a class='ref sc' id='sc21'>SC 21</a><a class='ref ms' id='ms20Ap1_7830'>Ms 20Ap1_7830</a><a class='ref msdiv' id='msdiv142'>Msdiv 142</a>Yojanaṃ tepi vaḍḍhesuṃ,<br>
āyataṃ buddhacetiyaṃ;<br>
<span class='var' id='note1854' title='pañcayojanamubbiddho (^tha-ap26#9 [Pañcasīlasamādāniyattheraapadāna])'>Pañcayojanamubbedho</span>,<br>
thūpo obhāsate tadā.</p>
<p><a class='ref sc' id='sc22'>SC 22</a><a class='ref ms' id='ms20Ap1_7831'>Ms 20Ap1_7831</a><a class='ref msdiv' id='msdiv143'>Msdiv 143</a>Yakkhā tattha samāgantvā,<br>
ekato mantayuṃ tadā;<br>
‘Manussā devanāgā ca,<br>
garuḷā ca kumbhaṇḍakā.</p>
<p><a class='ref sc' id='sc23'>SC 23</a><a class='ref ms' id='ms20Ap1_7832'>Ms 20Ap1_7832</a><a class='ref msdiv' id='msdiv144'>Msdiv 144</a>Paccekaṃ buddhaseṭṭhassa,<br>
akaṃsu thūpamuttamaṃ;<br>
Mā no pamattā assumha,<br>
appamattā sadevakā.</p>
<p><a class='ref sc' id='sc24'>SC 24</a><a class='ref ms' id='ms20Ap1_7833'>Ms 20Ap1_7833</a><a class='ref msdiv' id='msdiv145'>Msdiv 145</a>Mayampi thūpaṃ kassāma,<br>
lokanāthassa tādino;<br>
Phalikā chādayissāma,<br>
āyataṃ buddhacetiyaṃ’.</p>
<p><a class='ref sc' id='sc25'>SC 25</a><a class='ref ms' id='ms20Ap1_7834'>Ms 20Ap1_7834</a><a class='ref msdiv' id='msdiv146'>Msdiv 146</a>Yojanaṃ tepi vaḍḍhesuṃ,<br>
āyataṃ buddhacetiyaṃ;<br>
Chayojanikamubbedho,<br>
thūpo obhāsate tadā.</p>
<p><a class='ref sc' id='sc26'>SC 26</a><a class='ref ms' id='ms20Ap1_7835'>Ms 20Ap1_7835</a><a class='ref msdiv' id='msdiv147'>Msdiv 147</a>Gandhabbā ca samāgantvā,<br>
ekato mantayuṃ tadā;<br>
‘Manujā devatā nāgā,<br>
kumbhaṇḍā guyhakā tathā.</p>
<p><a class='ref sc' id='sc27'>SC 27</a><a class='ref ms' id='ms20Ap1_7836'>Ms 20Ap1_7836</a><a class='ref msdiv' id='msdiv148'>Msdiv 148</a>Sabbe akaṃsu buddhathūpaṃ,<br>
mayamettha akārakā;<br>
Mayampi thūpaṃ kassāma,<br>
lokanāthassa tādino’.</p>
<p><a class='ref sc' id='sc28'>SC 28</a><a class='ref ms' id='ms20Ap1_7837'>Ms 20Ap1_7837</a><a class='ref msdiv' id='msdiv149'>Msdiv 149</a>Vediyo satta katvāna,<br>
dhajaṃ chattaṃ akaṃsu te;<br>
Sabbasoṇṇamayaṃ thūpaṃ,<br>
gandhabbā kārayuṃ tadā.</p>
<p><a class='ref sc' id='sc29'>SC 29</a><a class='ref ms' id='ms20Ap1_7838'>Ms 20Ap1_7838</a><a class='ref msdiv' id='msdiv150'>Msdiv 150</a>Sattayojanamubbedho,<br>
thūpo obhāsate tadā;<br>
Rattindivā na ñāyanti,<br>
āloko hoti sabbadā.</p>
<p><a class='ref sc' id='sc30'>SC 30</a><a class='ref ms' id='ms20Ap1_7839'>Ms 20Ap1_7839</a><a class='ref msdiv' id='msdiv151'>Msdiv 151</a>Abhibhonti na tassābhā,<br>
candasūrā satārakā;<br>
Samantā yojanasate,<br>
padīpopi na pajjali.</p>
<p><a class='ref sc' id='sc31'>SC 31</a><a class='ref ms' id='ms20Ap1_7840'>Ms 20Ap1_7840</a><a class='ref msdiv' id='msdiv152'>Msdiv 152</a>Tena kālena ye keci,<br>
thūpaṃ pūjenti mānusā;<br>
Na te thūpaṃ āruhanti,<br>
ambare ukkhipanti te.</p>
<p><a class='ref sc' id='sc32'>SC 32</a><a class='ref ms' id='ms20Ap1_7841'>Ms 20Ap1_7841</a><a class='ref msdiv' id='msdiv153'>Msdiv 153</a>Devehi ṭhapito yakkho,<br>
abhisammatanāmako;<br>
Dhajaṃ vā pupphadāmaṃ vā,<br>
abhiropeti uttariṃ.</p>
<p><a class='ref sc' id='sc33'>SC 33</a><a class='ref ms' id='ms20Ap1_7842'>Ms 20Ap1_7842</a><a class='ref msdiv' id='msdiv154'>Msdiv 154</a>Na te passanti taṃ yakkhaṃ,<br>
dāmaṃ passanti gacchato;<br>
Evaṃ passitvā gacchantā,<br>
sabbe gacchanti suggatiṃ.</p>
<p><a class='ref sc' id='sc34'>SC 34</a><a class='ref ms' id='ms20Ap1_7843'>Ms 20Ap1_7843</a><a class='ref msdiv' id='msdiv155'>Msdiv 155</a>Viruddhā ye pāvacane,<br>
pasannā ye ca sāsane;<br>
Pāṭihīraṃ daṭṭhukāmā,<br>
thūpaṃ pūjenti mānusā.</p>
<p><a class='ref sc' id='sc35'>SC 35</a><a class='ref ms' id='ms20Ap1_7844'>Ms 20Ap1_7844</a><a class='ref msdiv' id='msdiv156'>Msdiv 156</a>Nagare haṃsavatiyā,<br>
ahosiṃ bhatako tadā;<br>
Āmoditaṃ janaṃ disvā,<br>
evaṃ cintesahaṃ tadā.</p>
<p><a class='ref sc' id='sc36'>SC 36</a><a class='ref ms' id='ms20Ap1_7845'>Ms 20Ap1_7845</a><a class='ref msdiv' id='msdiv157'>Msdiv 157</a>‘Uḷāro bhagavā neso,<br>
yassa dhātughare disaṃ;<br>
Imā ca janatā tuṭṭhā,<br>
kāraṃ kubbaṃ na tappare.</p>
<p><a class='ref sc' id='sc37'>SC 37</a><a class='ref ms' id='ms20Ap1_7846'>Ms 20Ap1_7846</a><a class='ref msdiv' id='msdiv158'>Msdiv 158</a>Ahampi kāraṃ kassāmi,<br>
lokanāthassa tādino;<br>
Tassa dhammesu dāyādo,<br>
bhavissāmi anāgate’.</p>
<p><a class='ref sc' id='sc38'>SC 38</a><a class='ref ms' id='ms20Ap1_7847'>Ms 20Ap1_7847</a><a class='ref msdiv' id='msdiv159'>Msdiv 159</a>Sudhotaṃ rajakenāhaṃ,<br>
uttareyyaṃ paṭaṃ mama;<br>
Veḷagge ālaggetvāna,<br>
dhajaṃ ukkhipimambare.</p>
<p><a class='ref sc' id='sc39'>SC 39</a><a class='ref ms' id='ms20Ap1_7848'>Ms 20Ap1_7848</a><a class='ref msdiv' id='msdiv160'>Msdiv 160</a>Abhisammatako gayha,<br>
ambare hāsi me dhajaṃ;<br>
Vāteritaṃ dhajaṃ disvā,<br>
bhiyyo hāsaṃ janesahaṃ.</p>
<p><a class='ref sc' id='sc40'>SC 40</a><a class='ref ms' id='ms20Ap1_7849'>Ms 20Ap1_7849</a><a class='ref msdiv' id='msdiv161'>Msdiv 161</a>Tattha cittaṃ pasādetvā,<br>
samaṇaṃ upasaṅkamiṃ;<br>
Taṃ bhikkhuṃ abhivādetvā,<br>
vipākaṃ pucchahaṃ dhaje.</p>
<p><a class='ref sc' id='sc41'>SC 41</a><a class='ref ms' id='ms20Ap1_7850'>Ms 20Ap1_7850</a><a class='ref msdiv' id='msdiv162'>Msdiv 162</a>So me kathesi ānandī,<br>
pītisañjananaṃ mama;<br>
‘Tassa dhajassa vipākaṃ,<br>
anubhossasi sabbadā.</p>
<p><a class='ref sc' id='sc42'>SC 42</a><a class='ref ms' id='ms20Ap1_7851'>Ms 20Ap1_7851</a><a class='ref msdiv' id='msdiv163'>Msdiv 163</a>Hatthiassarathāpattī,<br>
senā ca caturaṅginī;<br>
Parivāressanti taṃ niccaṃ,<br>
dhajadānassidaṃ phalaṃ.</p>
<p><a class='ref sc' id='sc43'>SC 43</a><a class='ref ms' id='ms20Ap1_7852'>Ms 20Ap1_7852</a><a class='ref msdiv' id='msdiv164'>Msdiv 164</a>Saṭṭhituriyasahassāni,<br>
bheriyo samalaṅkatā;<br>
Parivāressanti taṃ niccaṃ,<br>
dhajadānassidaṃ phalaṃ.</p>
<p><a class='ref sc' id='sc44'>SC 44</a><a class='ref ms' id='ms20Ap1_7853'>Ms 20Ap1_7853</a><a class='ref msdiv' id='msdiv165'>Msdiv 165</a>Chaḷasītisahassāni,<br>
nāriyo samalaṅkatā;<br>
Vicittavatthābharaṇā,<br>
āmukkamaṇikuṇḍalā.</p>
<p><a class='ref sc' id='sc45'>SC 45</a><a class='ref ms' id='ms20Ap1_7854'>Ms 20Ap1_7854</a><a class='ref msdiv' id='msdiv166'>Msdiv 166</a>Aḷārapamhā hasulā,<br>
<span class='var' id='note1857' title='sutthanā (bj)'>susaññā</span> tanumajjhimā;<br>
Parivāressanti taṃ niccaṃ,<br>
dhajadānassidaṃ phalaṃ.</p>
<p><a class='ref sc' id='sc46'>SC 46</a><a class='ref ms' id='ms20Ap1_7855'>Ms 20Ap1_7855</a><a class='ref msdiv' id='msdiv167'>Msdiv 167</a>Tiṃsakappasahassāni,<br>
devaloke ramissasi;<br>
Asītikkhattuṃ devindo,<br>
devarajjaṃ karissasi.</p>
<p><a class='ref sc' id='sc47'>SC 47</a><a class='ref ms' id='ms20Ap1_7856'>Ms 20Ap1_7856</a><a class='ref msdiv' id='msdiv168'>Msdiv 168</a>Sahassakkhattuṃ rājā ca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='ref sc' id='sc48'>SC 48</a><a class='ref ms' id='ms20Ap1_7857'>Ms 20Ap1_7857</a><a class='ref msdiv' id='msdiv169'>Msdiv 169</a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc49'>SC 49</a><a class='ref ms' id='ms20Ap1_7858'>Ms 20Ap1_7858</a><a class='ref msdiv' id='msdiv170'>Msdiv 170</a>Devalokā cavitvāna,<br>
sukkamūlena codito;<br>
Puññakammena saññutto,<br>
brahmabandhu bhavissasi.</p>
<p><a class='ref sc' id='sc50'>SC 50</a><a class='ref ms' id='ms20Ap1_7859'>Ms 20Ap1_7859</a><a class='ref msdiv' id='msdiv171'>Msdiv 171</a>Asītikoṭiṃ chaḍḍetvā,<br>
dāse kammakare bahū;<br>
Gotamassa bhagavato,<br>
sāsane pabbajissasi.</p>
<p><a class='ref sc' id='sc51'>SC 51</a><a class='ref ms' id='ms20Ap1_7860'>Ms 20Ap1_7860</a><a class='ref msdiv' id='msdiv172'>Msdiv 172</a>Ārādhayitvā sambuddhaṃ,<br>
gotamaṃ sakyapuṅgavaṃ;<br>
Upavānoti nāmena,<br>
hessasi satthu sāvako’.</p>
<p><a class='ref sc' id='sc52'>SC 52</a><a class='ref ms' id='ms20Ap1_7861'>Ms 20Ap1_7861</a><a class='ref msdiv' id='msdiv173'>Msdiv 173</a>Satasahasse kataṃ kammaṃ,<br>
phalaṃ dassesi me idha;<br>
Sumutto saravegova,<br>
<span class='var' id='note1858' title='kilesā jhāpitā (bj)'>kilese jhāpayiṃ</span> mama.</p>
<p><a class='ref sc' id='sc53'>SC 53</a><a class='ref ms' id='ms20Ap1_7862'>Ms 20Ap1_7862</a><a class='ref msdiv' id='msdiv174'>Msdiv 174</a>Cakkavattissa santassa,<br>
cātuddīpissarassa me;<br>
Tīṇi yojanāni sāmantā,<br>
ussīyanti dhajā sadā.</p>
<p><a class='ref sc' id='sc54'>SC 54</a><a class='ref ms' id='ms20Ap1_7863'>Ms 20Ap1_7863</a><a class='ref msdiv' id='msdiv175'>Msdiv 175</a>Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
dhajadānassidaṃ phalaṃ.</p>
<p><a class='ref sc' id='sc55'>SC 55</a><a class='ref ms' id='ms20Ap1_7864'>Ms 20Ap1_7864</a><a class='ref msdiv' id='msdiv176'>Msdiv 176</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc56'>SC 56</a><a class='ref ms' id='ms20Ap1_7865'>Ms 20Ap1_7865</a><a class='ref msdiv' id='msdiv177'>Msdiv 177</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc57'>SC 57</a><a class='ref ms' id='ms20Ap1_7866'>Ms 20Ap1_7866</a><a class='ref msdiv' id='msdiv178'>Msdiv 178</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc58'>SC 58</a><a class='ref ms' id='ms20Ap1_7867'>Ms 20Ap1_7867</a>Itthaṃ sudaṃ āyasmā upavānatthero imā gāthāyo abhāsitthāti.</p>
<p class='endsutta'><a class='ref sc' id='sc59'>SC 59</a><a class='ref ms' id='ms20Ap1_7868'>Ms 20Ap1_7868</a>Upavānattherassāpadānaṃ dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
