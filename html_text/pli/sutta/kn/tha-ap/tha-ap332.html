<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap332' lang='pli'>
<header>
<ul>
<li class='division'>Therāpadāna</li>
<li>Umāpupphiyavagga</li>
</ul>
<h1>10. Saparivārachattadāyakattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_3686' href='#ms20Ap1_3686'>Ms 20Ap1_3686</a><a class='ref msdiv' id='msdiv82' href='#msdiv82'>Msdiv 82</a>“Padumuttaro lokavidū,<br>
āhutīnaṃ paṭiggaho;<br>
Ākāse jalavuṭṭhīva,<br>
<span class='var' id='note910' title='vassati (bj, pts1) | vasseti (?)' href='#note910' title='vassati (bj, pts1) | vasseti (?)'>vassate</span> dhammavuṭṭhiyā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_3687' href='#ms20Ap1_3687'>Ms 20Ap1_3687</a><a class='ref msdiv' id='msdiv83' href='#msdiv83'>Msdiv 83</a>Tamaddasāsiṃ sambuddhaṃ,<br>
desentaṃ amataṃ padaṃ;<br>
Sakaṃ cittaṃ pasādetvā,<br>
agamāsiṃ sakaṃ gharaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_3688' href='#ms20Ap1_3688'>Ms 20Ap1_3688</a><a class='ref msdiv' id='msdiv84' href='#msdiv84'>Msdiv 84</a>Chattaṃ alaṅkataṃ gayha,<br>
upagacchiṃ naruttamaṃ;<br>
Haṭṭho haṭṭhena cittena,<br>
ākāse ukkhipiṃ ahaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_3689' href='#ms20Ap1_3689'>Ms 20Ap1_3689</a><a class='ref msdiv' id='msdiv85' href='#msdiv85'>Msdiv 85</a>Susaṅgahitayānaṃva,<br>
dantova sāvakuttamo;<br>
Upagantvāna sambuddhaṃ,<br>
matthake sampatiṭṭhahi.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_3690' href='#ms20Ap1_3690'>Ms 20Ap1_3690</a><a class='ref msdiv' id='msdiv86' href='#msdiv86'>Msdiv 86</a>Anukampako kāruṇiko,<br>
buddho lokagganāyako;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_3691' href='#ms20Ap1_3691'>Ms 20Ap1_3691</a><a class='ref msdiv' id='msdiv87' href='#msdiv87'>Msdiv 87</a>‘Yena chattamidaṃ dinnaṃ,<br>
alaṅkataṃ manoramaṃ;<br>
Tena cittappasādena,<br>
duggatiṃ so na gacchati.</p>
<p><a class='ref sc' id='sc7' href='#sc7'>SC 7</a><a class='ref pts-vp-pli' id='pts-vp-pli1.266' href='#pts-vp-pli1.266'>PTS vp Pali 1.266</a><a class='ref ms' id='ms20Ap1_3692' href='#ms20Ap1_3692'>Ms 20Ap1_3692</a><a class='ref msdiv' id='msdiv88' href='#msdiv88'>Msdiv 88</a>Sattakkhattuñca devesu,<br>
devarajjaṃ karissati;<br>
Bāttiṃsakkhattuñca rājā,<br>
cakkavattī bhavissati.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_3693' href='#ms20Ap1_3693'>Ms 20Ap1_3693</a><a class='ref msdiv' id='msdiv89' href='#msdiv89'>Msdiv 89</a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_3694' href='#ms20Ap1_3694'>Ms 20Ap1_3694</a><a class='ref msdiv' id='msdiv90' href='#msdiv90'>Msdiv 90</a>Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nibbāyissatināsavo’.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_3695' href='#ms20Ap1_3695'>Ms 20Ap1_3695</a><a class='ref msdiv' id='msdiv91' href='#msdiv91'>Msdiv 91</a>Buddhassa giramaññāya,<br>
vācāsabhimudīritaṃ;<br>
Pasannacitto sumano,<br>
bhiyyo hāsaṃ janesahaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_3696' href='#ms20Ap1_3696'>Ms 20Ap1_3696</a><a class='ref msdiv' id='msdiv92' href='#msdiv92'>Msdiv 92</a>Jahitvā mānusaṃ yoniṃ,<br>
<span class='var' id='note911' title='devayoniṃ (bj, pts1) | dibbayoniṃ (s2, s3)' href='#note911' title='devayoniṃ (bj, pts1) | dibbayoniṃ (s2, s3)'>Dibbaṃ yoniṃ</span> samajjhagaṃ;<br>
Vimānamuttamaṃ mayhaṃ,<br>
Abbhuggataṃ manoramaṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_3697' href='#ms20Ap1_3697'>Ms 20Ap1_3697</a><a class='ref msdiv' id='msdiv93' href='#msdiv93'>Msdiv 93</a>Vimānā nikkhamantassa,<br>
setacchattaṃ dharīyati;<br>
Tadā saññaṃ paṭilabhiṃ,<br>
pubbakammassidaṃ phalaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_3698' href='#ms20Ap1_3698'>Ms 20Ap1_3698</a><a class='ref msdiv' id='msdiv94' href='#msdiv94'>Msdiv 94</a>Devalokā cavitvāna,<br>
manussattañca āgamiṃ;<br>
Chattiṃsakkhattuṃ cakkavattī,<br>
sattakappasatamhito.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_3699' href='#ms20Ap1_3699'>Ms 20Ap1_3699</a><a class='ref msdiv' id='msdiv95' href='#msdiv95'>Msdiv 95</a>Tamhā kāyā cavitvāna,<br>
<span class='var' id='note912' title='agañchiṃ (bj) | āgacchaṃ (pts1)' href='#note912' title='agañchiṃ (bj) | āgacchaṃ (pts1)'>āgacchiṃ</span> tidasaṃ puraṃ;<br>
Saṃsaritvānupubbena,<br>
mānusaṃ punarāgamiṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_3700' href='#ms20Ap1_3700'>Ms 20Ap1_3700</a><a class='ref msdiv' id='msdiv96' href='#msdiv96'>Msdiv 96</a>Okkantaṃ mātukucchiṃ maṃ,<br>
setacchattaṃ adhārayuṃ;<br>
Jātiyā sattavassohaṃ,<br>
pabbajiṃ anagāriyaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_3701' href='#ms20Ap1_3701'>Ms 20Ap1_3701</a><a class='ref msdiv' id='msdiv97' href='#msdiv97'>Msdiv 97</a>Sunando nāma nāmena,<br>
brāhmaṇo mantapāragū;<br>
Phalikaṃ chattamādāya,<br>
sāvakaggassa so tadā.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_3702' href='#ms20Ap1_3702'>Ms 20Ap1_3702</a><a class='ref msdiv' id='msdiv98' href='#msdiv98'>Msdiv 98</a>Anumodi mahāvīro,<br>
sāriputto mahākathī;<br>
Sutvānumodanaṃ tassa,<br>
pubbakammamanussariṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_3703' href='#ms20Ap1_3703'>Ms 20Ap1_3703</a><a class='ref msdiv' id='msdiv99' href='#msdiv99'>Msdiv 99</a>Añjaliṃ paggahetvāna,<br>
sakaṃ cittaṃ pasādayiṃ;<br>
Saritvā purimaṃ kammaṃ,<br>
arahattamapāpuṇiṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_3704' href='#ms20Ap1_3704'>Ms 20Ap1_3704</a><a class='ref msdiv' id='msdiv100' href='#msdiv100'>Msdiv 100</a>Uṭṭhāya āsanā tamhā,<br>
sire katvāna añjaliṃ;<br>
Sambuddhaṃ abhivādetvā,<br>
imaṃ vācaṃ udīrayiṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_3705' href='#ms20Ap1_3705'>Ms 20Ap1_3705</a><a class='ref msdiv' id='msdiv101' href='#msdiv101'>Msdiv 101</a>Satasahassito kappe,<br>
buddho loke anuttaro;<br>
Padumuttaro lokavidū,<br>
āhutīnaṃ paṭiggaho.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_3706' href='#ms20Ap1_3706'>Ms 20Ap1_3706</a><a class='ref msdiv' id='msdiv102' href='#msdiv102'>Msdiv 102</a>Tassa chattaṃ mayā dinnaṃ,<br>
vicittaṃ samalaṅkataṃ;<br>
Ubho hatthehi paggaṇhi,<br>
sayambhū aggapuggalo.</p>
<p><a class='ref sc' id='sc22' href='#sc22'>SC 22</a><a class='ref pts-vp-pli' id='pts-vp-pli1.267' href='#pts-vp-pli1.267'>PTS vp Pali 1.267</a><a class='ref ms' id='ms20Ap1_3707' href='#ms20Ap1_3707'>Ms 20Ap1_3707</a><a class='ref msdiv' id='msdiv103' href='#msdiv103'>Msdiv 103</a>Aho buddhā aho dhammā,<br>
aho no satthusampadā;<br>
Ekacchattassa dānena,<br>
duggatiṃ nupapajjahaṃ.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_3708' href='#ms20Ap1_3708'>Ms 20Ap1_3708</a><a class='ref msdiv' id='msdiv104' href='#msdiv104'>Msdiv 104</a>Kilesā jhāpitā mayhaṃ,<br>
bhavā sabbe samūhatā;<br>
Sabbāsave pariññāya,<br>
viharāmi anāsavo.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_3709' href='#ms20Ap1_3709'>Ms 20Ap1_3709</a><a class='ref msdiv' id='msdiv105' href='#msdiv105'>Msdiv 105</a>Paṭisambhidā catasso,<br>
… pe …<br>
kataṃ buddhassa sāsanaṃ”. (2925)</p>
</blockquote>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_3710' href='#ms20Ap1_3710'>Ms 20Ap1_3710</a>Itthaṃ sudaṃ āyasmā saparivārachattadāyako thero imā gāthāyo abhāsitthāti.</p>
<p class='endsutta'><a class='ref sc' id='sc26' href='#sc26'>SC 26</a><a class='ref ms' id='ms20Ap1_3711' href='#ms20Ap1_3711'>Ms 20Ap1_3711</a>Saparivārachattadāyakattherassāpadānaṃ dasamaṃ.</p>
<p class='endsection'><a class='ref sc' id='sc27' href='#sc27'>SC 27</a><a class='ref ms' id='ms20Ap1_3712' href='#ms20Ap1_3712'>Ms 20Ap1_3712</a><span class='var' id='note913' title='ummāpupphiyavaggo (bj, s2, s3, pts1)' href='#note913' title='ummāpupphiyavaggo (bj, s2, s3, pts1)'>Umāpupphiyavaggo</span> tettiṃsatimo.</p>
<p class='uddana-intro'><a class='ref sc' id='sc28' href='#sc28'>SC 28</a><a class='ref ms' id='ms20Ap1_3713' href='#ms20Ap1_3713'>Ms 20Ap1_3713</a>Tassuddānaṃ</p>
<blockquote class='uddanagatha'>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap1_3714' href='#ms20Ap1_3714'>Ms 20Ap1_3714</a>Umāpupphañca pulinaṃ,<br>
hāso yañño nimittako;<br>
Saṃsāvako nigguṇḍī ca,<br>
sumanaṃ pupphachattako;<br>
Saparivārachatto ca,<br>
gāthā sattasatuttarāti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
