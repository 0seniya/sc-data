<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap558' lang='pli'>
<header>
<ul>
<li class='division'>Therāpadāna</li>
<li>Yasavagga</li>
</ul>
<h1>6. Uttarattheraapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap1_7735'>Ms 20Ap1_7735</a><a class='ref msdiv' id='msdiv55'>Msdiv 55</a>“Sumedho nāma sambuddho,<br>
bāttiṃsavaralakkhaṇo;<br>
Vivekakāmo bhagavā,<br>
himavantamupāgami.</p>
<p><a class='ref sc' id='sc2'>SC 2</a><a class='ref ms' id='ms20Ap1_7736'>Ms 20Ap1_7736</a><a class='ref msdiv' id='msdiv56'>Msdiv 56</a>Ajjhogāhetvā himavantaṃ,<br>
aggo kāruṇiko muni;<br>
Pallaṅkaṃ ābhujitvāna,<br>
nisīdi purisuttamo.</p>
<p><a class='ref sc' id='sc3'>SC 3</a><a class='ref ms' id='ms20Ap1_7737'>Ms 20Ap1_7737</a><a class='ref msdiv' id='msdiv57'>Msdiv 57</a>Vijjādharo tadā āsiṃ,<br>
antalikkhacaro ahaṃ;<br>
Tisūlaṃ sukataṃ gayha,<br>
gacchāmi ambare tadā.</p>
<p><a class='ref sc' id='sc4'>SC 4</a><a class='ref ms' id='ms20Ap1_7738'>Ms 20Ap1_7738</a><a class='ref msdiv' id='msdiv58'>Msdiv 58</a>Pabbatagge yathā aggi,<br>
puṇṇamāyeva candimā;<br>
Vanaṃ obhāsate buddho,<br>
sālarājāva phullito.</p>
<p><a class='ref sc' id='sc5'>SC 5</a><a class='ref ms' id='ms20Ap1_7739'>Ms 20Ap1_7739</a><a class='ref msdiv' id='msdiv59'>Msdiv 59</a>Vanaggā nikkhamitvāna,<br>
<span class='var' id='note1843' title='buddharaṃsī vidhāvare (bj, mr)'>buddharaṃsībhidhāvare</span>;<br>
<span class='var' id='note1844' title='naḷaggiva nasaṅkāsaṃ (si)'>Naḷaggivaṇṇasaṅkāsā</span>,<br>
disvā cittaṃ pasādayiṃ.</p>
<p><a class='ref sc' id='sc6'>SC 6</a><a class='ref ms' id='ms20Ap1_7740'>Ms 20Ap1_7740</a><a class='ref msdiv' id='msdiv60'>Msdiv 60</a>Vicinaṃ addasaṃ pupphaṃ,<br>
kaṇikāraṃ devagandhikaṃ;<br>
Tīṇi pupphāni ādāya,<br>
buddhaseṭṭhamapūjayiṃ.</p>
<p><a class='ref sc' id='sc7'>SC 7</a><a class='ref ms' id='ms20Ap1_7741'>Ms 20Ap1_7741</a><a class='ref msdiv' id='msdiv61'>Msdiv 61</a>Buddhassa ānubhāvena,<br>
tīṇi pupphāni me tadā;<br>
Uddhaṃ vaṇṭā adhopattā,<br>
chāyaṃ kubbanti satthuno.</p>
<p><a class='ref sc' id='sc8'>SC 8</a><a class='ref ms' id='ms20Ap1_7742'>Ms 20Ap1_7742</a><a class='ref msdiv' id='msdiv62'>Msdiv 62</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc9'>SC 9</a><a class='ref ms' id='ms20Ap1_7743'>Ms 20Ap1_7743</a><a class='ref msdiv' id='msdiv63'>Msdiv 63</a>Tattha me sukataṃ byamhaṃ,<br>
<span class='var' id='note1845' title='kaṇikāroti (si)'>kaṇikārīti</span> ñāyati;<br>
Saṭṭhiyojanamubbedhaṃ,<br>
tiṃsayojanavitthataṃ.</p>
<p><a class='ref sc' id='sc10'>SC 10</a><a class='ref ms' id='ms20Ap1_7744'>Ms 20Ap1_7744</a><a class='ref msdiv' id='msdiv64'>Msdiv 64</a>Sahassakaṇḍaṃ satabheṇḍu,<br>
dhajālu haritāmayaṃ;<br>
<span class='var' id='note1846' title='satasassaniyyūhā (bj) | satasahassāni byūhāni (si)'>Satasahassaniyyūhā</span>,<br>
byamhe <span class='var' id='note1847' title='pāturahaṃsu (bj) | pāturahiṃsu (mr)'>pātubhaviṃsu</span> me.</p>
<p><a class='ref sc' id='sc11'>SC 11</a><a class='ref ms' id='ms20Ap1_7745'>Ms 20Ap1_7745</a><a class='ref msdiv' id='msdiv65'>Msdiv 65</a>Soṇṇamayā maṇimayā,<br>
lohitaṅkamayāpi ca;<br>
Phalikāpi ca pallaṅkā,<br>
yenicchakā yadicchakā.</p>
<p><a class='ref sc' id='sc12'>SC 12</a><a class='ref ms' id='ms20Ap1_7746'>Ms 20Ap1_7746</a><a class='ref msdiv' id='msdiv66'>Msdiv 66</a>Mahārahañca sayanaṃ,<br>
tūlikā vikatīyutaṃ;<br>
Uddhalomiñca ekantaṃ,<br>
bimbohanasamāyutaṃ.</p>
<p><a class='ref sc' id='sc13'>SC 13</a><a class='ref ms' id='ms20Ap1_7747'>Ms 20Ap1_7747</a><a class='ref msdiv' id='msdiv67'>Msdiv 67</a>Bhavanā nikkhamitvāna,<br>
caranto devacārikaṃ;<br>
<span class='var' id='note1848' title='yadā icchāmi (bj) | yathā gacchāmi (si)'>Yathā icchāmi</span> gamanaṃ,<br>
devasaṅghapurakkhato.</p>
<p><a class='ref sc' id='sc14'>SC 14</a><a class='ref ms' id='ms20Ap1_7748'>Ms 20Ap1_7748</a><a class='ref msdiv' id='msdiv68'>Msdiv 68</a>Pupphassa heṭṭhā tiṭṭhāmi,<br>
uparicchadanaṃ mama;<br>
Samantā yojanasataṃ,<br>
kaṇikārehi chāditaṃ.</p>
<p><a class='ref sc' id='sc15'>SC 15</a><a class='ref ms' id='ms20Ap1_7749'>Ms 20Ap1_7749</a><a class='ref msdiv' id='msdiv69'>Msdiv 69</a>Saṭṭhituriyasahassāni,<br>
sāyapātaṃ upaṭṭhahuṃ;<br>
Parivārenti maṃ niccaṃ,<br>
rattindivamatanditā.</p>
<p><a class='ref sc' id='sc16'>SC 16</a><a class='ref ms' id='ms20Ap1_7750'>Ms 20Ap1_7750</a><a class='ref msdiv' id='msdiv70'>Msdiv 70</a>Tattha naccehi gītehi,<br>
tālehi vāditehi ca;<br>
Ramāmi khiḍḍā ratiyā,<br>
modāmi kāmakāmahaṃ.</p>
<p><a class='ref sc' id='sc17'>SC 17</a><a class='ref ms' id='ms20Ap1_7751'>Ms 20Ap1_7751</a><a class='ref msdiv' id='msdiv71'>Msdiv 71</a>Tattha bhutvā pivitvā ca,<br>
modāmi tidase tadā;<br>
Nārīgaṇehi sahito,<br>
modāmi byamhamuttame.</p>
<p><a class='ref sc' id='sc18'>SC 18</a><a class='ref ms' id='ms20Ap1_7752'>Ms 20Ap1_7752</a><a class='ref msdiv' id='msdiv72'>Msdiv 72</a>Satānaṃ pañcakkhattuñca,<br>
devarajjamakārayiṃ;<br>
Satānaṃ tīṇikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='ref sc' id='sc19'>SC 19</a><a class='ref ms' id='ms20Ap1_7753'>Ms 20Ap1_7753</a><a class='ref msdiv' id='msdiv73'>Msdiv 73</a>Bhave bhave saṃsaranto,<br>
mahābhogaṃ labhāmahaṃ;<br>
Bhoge me ūnatā natthi,<br>
buddhapūjāyidaṃ phalaṃ.</p>
<p><a class='ref sc' id='sc20'>SC 20</a><a class='ref ms' id='ms20Ap1_7754'>Ms 20Ap1_7754</a><a class='ref msdiv' id='msdiv74'>Msdiv 74</a>Duve bhave saṃsarāmi,<br>
devatte atha mānuse;<br>
Aññaṃ gatiṃ na jānāmi,<br>
buddhapūjāyidaṃ phalaṃ.</p>
<p><a class='ref sc' id='sc21'>SC 21</a><a class='ref ms' id='ms20Ap1_7755'>Ms 20Ap1_7755</a><a class='ref msdiv' id='msdiv75'>Msdiv 75</a>Duve kule pajāyāmi,<br>
khattiye cāpi brāhmaṇe;<br>
Nīce kule na jānāmi,<br>
buddhapūjāyidaṃ phalaṃ.</p>
<p><a class='ref sc' id='sc22'>SC 22</a><a class='ref ms' id='ms20Ap1_7756'>Ms 20Ap1_7756</a><a class='ref msdiv' id='msdiv76'>Msdiv 76</a>Hatthiyānaṃ assayānaṃ,<br>
sivikaṃ sandamānikaṃ;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='ref sc' id='sc23'>SC 23</a><a class='ref ms' id='ms20Ap1_7757'>Ms 20Ap1_7757</a><a class='ref msdiv' id='msdiv77'>Msdiv 77</a>Dāsīgaṇaṃ dāsagaṇaṃ,<br>
nāriyo samalaṅkatā;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='ref sc' id='sc24'>SC 24</a><a class='ref ms' id='ms20Ap1_7758'>Ms 20Ap1_7758</a><a class='ref msdiv' id='msdiv78'>Msdiv 78</a>Koseyyakambaliyāni,<br>
khomakappāsikāni ca;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='ref sc' id='sc25'>SC 25</a><a class='ref ms' id='ms20Ap1_7759'>Ms 20Ap1_7759</a><a class='ref msdiv' id='msdiv79'>Msdiv 79</a>Navavatthaṃ navaphalaṃ,<br>
navaggarasabhojanaṃ;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='ref sc' id='sc26'>SC 26</a><a class='ref ms' id='ms20Ap1_7760'>Ms 20Ap1_7760</a><a class='ref msdiv' id='msdiv80'>Msdiv 80</a>Imaṃ khāda imaṃ bhuñja,<br>
imamhi sayane saya;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='ref sc' id='sc27'>SC 27</a><a class='ref ms' id='ms20Ap1_7761'>Ms 20Ap1_7761</a><a class='ref msdiv' id='msdiv81'>Msdiv 81</a>Sabbattha pūjito homi,<br>
yaso accuggato mama;<br>
<span class='var' id='note1849' title='mahesakkho (mr)'>Mahāpakkho</span> sadā homi,<br>
abhejjapariso sadā;<br>
Ñātīnaṃ uttamo homi,<br>
buddhapūjāyidaṃ phalaṃ.</p>
<p><a class='ref sc' id='sc28'>SC 28</a><a class='ref ms' id='ms20Ap1_7762'>Ms 20Ap1_7762</a><a class='ref msdiv' id='msdiv82'>Msdiv 82</a>Sītaṃ uṇhaṃ na jānāmi,<br>
pariḷāho na vijjati;<br>
Atho cetasikaṃ dukkhaṃ,<br>
hadaye me na vijjati.</p>
<p><a class='ref sc' id='sc29'>SC 29</a><a class='ref ms' id='ms20Ap1_7763'>Ms 20Ap1_7763</a><a class='ref msdiv' id='msdiv83'>Msdiv 83</a>Suvaṇṇavaṇṇo hutvāna,<br>
saṃsarāmi bhavābhave;<br>
Vevaṇṇiyaṃ na jānāmi,<br>
buddhapūjāyidaṃ phalaṃ.</p>
<p><a class='ref sc' id='sc30'>SC 30</a><a class='ref ms' id='ms20Ap1_7764'>Ms 20Ap1_7764</a><a class='ref msdiv' id='msdiv84'>Msdiv 84</a>Devalokā cavitvāna,<br>
sukkamūlena codito;<br>
Sāvatthiyaṃ pure jāto,<br>
mahāsālesu aḍḍhake.</p>
<p><a class='ref sc' id='sc31'>SC 31</a><a class='ref ms' id='ms20Ap1_7765'>Ms 20Ap1_7765</a><a class='ref msdiv' id='msdiv85'>Msdiv 85</a>Pañca kāmaguṇe hitvā,<br>
pabbajiṃ anagāriyaṃ;<br>
Jātiyā sattavassohaṃ,<br>
arahattamapāpuṇiṃ.</p>
<p><a class='ref sc' id='sc32'>SC 32</a><a class='ref ms' id='ms20Ap1_7766'>Ms 20Ap1_7766</a><a class='ref msdiv' id='msdiv86'>Msdiv 86</a>Upasampadāyī buddho,<br>
guṇamaññāya cakkhumā;<br>
Taruṇo pūjanīyohaṃ,<br>
buddhapūjāyidaṃ phalaṃ.</p>
<p><a class='ref sc' id='sc33'>SC 33</a><a class='ref ms' id='ms20Ap1_7767'>Ms 20Ap1_7767</a><a class='ref msdiv' id='msdiv87'>Msdiv 87</a>Dibbacakkhuvisuddhaṃ me,<br>
samādhikusalo ahaṃ;<br>
Abhiññāpāramippatto,<br>
buddhapūjāyidaṃ phalaṃ.</p>
<p><a class='ref sc' id='sc34'>SC 34</a><a class='ref ms' id='ms20Ap1_7768'>Ms 20Ap1_7768</a><a class='ref msdiv' id='msdiv88'>Msdiv 88</a>Paṭisambhidā anuppatto,<br>
iddhipādesu kovido;<br>
Dhammesu pāramippatto,<br>
buddhapūjāyidaṃ phalaṃ.</p>
<p><a class='ref sc' id='sc35'>SC 35</a><a class='ref ms' id='ms20Ap1_7769'>Ms 20Ap1_7769</a><a class='ref msdiv' id='msdiv89'>Msdiv 89</a>Tiṃsakappasahassamhi,<br>
yaṃ buddhamabhipūjayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='ref sc' id='sc36'>SC 36</a><a class='ref ms' id='ms20Ap1_7770'>Ms 20Ap1_7770</a><a class='ref msdiv' id='msdiv90'>Msdiv 90</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc37'>SC 37</a><a class='ref ms' id='ms20Ap1_7771'>Ms 20Ap1_7771</a><a class='ref msdiv' id='msdiv91'>Msdiv 91</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc38'>SC 38</a><a class='ref ms' id='ms20Ap1_7772'>Ms 20Ap1_7772</a><a class='ref msdiv' id='msdiv92'>Msdiv 92</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc39'>SC 39</a><a class='ref ms' id='ms20Ap1_7773'>Ms 20Ap1_7773</a>Itthaṃ sudaṃ āyasmā uttaro thero imā gāthāyo abhāsitthāti.</p>
<p class='endsutta'><a class='ref sc' id='sc40'>SC 40</a><a class='ref ms' id='ms20Ap1_7774'>Ms 20Ap1_7774</a>Uttarattherassāpadānaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
