<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap484' lang='pli'>
<header>
<ul>
<li class='division'>Therāpadāna</li>
<li>Paṃsukūlavagga</li>
</ul>
<h1>2. Buddhasaññakattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_6195' href='#ms20Ap1_6195'>Ms 20Ap1_6195</a><a class='ref msdiv' id='msdiv9' href='#msdiv9'>Msdiv 9</a>“Ajjhāyako mantadharo,<br>
tiṇṇaṃ vedāna pāragū;<br>
Lakkhaṇe itihāse ca,<br>
sanighaṇḍusakeṭubhe.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_6196' href='#ms20Ap1_6196'>Ms 20Ap1_6196</a><a class='ref msdiv' id='msdiv10' href='#msdiv10'>Msdiv 10</a>Nadīsotapaṭibhāgā,<br>
sissā āyanti me tadā;<br>
Tesāhaṃ <span class='var' id='note1489' title='mantaṃ (s2, s3, mr)'>mante</span> vācemi,<br>
rattindivamatandito.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_6197' href='#ms20Ap1_6197'>Ms 20Ap1_6197</a><a class='ref msdiv' id='msdiv11' href='#msdiv11'>Msdiv 11</a>Siddhattho nāma sambuddho,<br>
loke uppajji tāvade;<br>
Tamandhakāraṃ nāsetvā,<br>
ñāṇālokaṃ pavattayi.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_6198' href='#ms20Ap1_6198'>Ms 20Ap1_6198</a><a class='ref msdiv' id='msdiv12' href='#msdiv12'>Msdiv 12</a>Mama aññataro sisso,<br>
sissānaṃ so kathesi me;<br>
Sutvāna te etamatthaṃ,<br>
ārocesuṃ mamaṃ tadā.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_6199' href='#ms20Ap1_6199'>Ms 20Ap1_6199</a><a class='ref msdiv' id='msdiv13' href='#msdiv13'>Msdiv 13</a>‘Buddho loke samuppanno,<br>
sabbaññū lokanāyako;<br>
Tassānuvattati jano,<br>
lābho amhaṃ <span class='var' id='note1490' title='na hessati (bj, pts1)'>na vijjati</span>.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_6200' href='#ms20Ap1_6200'>Ms 20Ap1_6200</a><a class='ref msdiv' id='msdiv14' href='#msdiv14'>Msdiv 14</a>Adhiccuppattikā buddhā,<br>
cakkhumanto mahāyasā;<br>
Yannūnāhaṃ buddhaseṭṭhaṃ,<br>
passeyyaṃ lokanāyakaṃ’.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_6201' href='#ms20Ap1_6201'>Ms 20Ap1_6201</a><a class='ref msdiv' id='msdiv15' href='#msdiv15'>Msdiv 15</a>Ajinaṃ me gahetvāna,<br>
vākacīraṃ kamaṇḍaluṃ;<br>
Assamā abhinikkhamma,<br>
sisse āmantayiṃ ahaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_6202' href='#ms20Ap1_6202'>Ms 20Ap1_6202</a><a class='ref msdiv' id='msdiv16' href='#msdiv16'>Msdiv 16</a>Odumbarikapupphaṃva,<br>
candamhi sasakaṃ yathā;<br>
Vāyasānaṃ yathā khīraṃ,<br>
<span class='var' id='note1491' title='dullabhā lokanāyakā (bj) | dullabhaṃ lokanāyakaṃ (s2, s3, pts1, mr)'>dullabho lokanāyako</span>.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_6203' href='#ms20Ap1_6203'>Ms 20Ap1_6203</a><a class='ref msdiv' id='msdiv17' href='#msdiv17'>Msdiv 17</a>Buddho lokamhi uppanno,<br>
manussattampi dullabhaṃ;<br>
Ubhosu vijjamānesu,<br>
savanañca sudullabhaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_6204' href='#ms20Ap1_6204'>Ms 20Ap1_6204</a><a class='ref msdiv' id='msdiv18' href='#msdiv18'>Msdiv 18</a>Buddho loke samuppanno,<br>
cakkhuṃ lacchāma no bhavaṃ;<br>
Etha sabbe gamissāma,<br>
sammāsambuddhasantikaṃ.</p>
<p><a class='ref sc' id='sc11' href='#sc11'>SC 11</a><a class='ref pts-vp-pli' id='pts-vp-pli2.420' href='#pts-vp-pli2.420'>PTS vp Pali 2.420</a><a class='ref ms' id='ms20Ap1_6205' href='#ms20Ap1_6205'>Ms 20Ap1_6205</a><a class='ref msdiv' id='msdiv19' href='#msdiv19'>Msdiv 19</a>Kamaṇḍaludharā sabbe,<br>
kharājinanivāsino;<br>
Te jaṭā bhārabharitā,<br>
nikkhamuṃ vipinā tadā.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_6206' href='#ms20Ap1_6206'>Ms 20Ap1_6206</a><a class='ref msdiv' id='msdiv20' href='#msdiv20'>Msdiv 20</a>Yugamattaṃ pekkhamānā,<br>
uttamatthaṃ gavesino;<br>
Āsattidosarahitā,<br>
asambhītāva kesarī.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_6207' href='#ms20Ap1_6207'>Ms 20Ap1_6207</a><a class='ref msdiv' id='msdiv21' href='#msdiv21'>Msdiv 21</a>Appakiccā aloluppā,<br>
nipakā santavuttino;<br>
Uñchāya caramānā te,<br>
buddhaseṭṭhamupāgamuṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_6208' href='#ms20Ap1_6208'>Ms 20Ap1_6208</a><a class='ref msdiv' id='msdiv22' href='#msdiv22'>Msdiv 22</a>Diyaḍḍhayojane sese,<br>
byādhi me upapajjatha;<br>
Buddhaseṭṭhaṃ saritvāna,<br>
tattha kālaṅkato ahaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_6209' href='#ms20Ap1_6209'>Ms 20Ap1_6209</a><a class='ref msdiv' id='msdiv23' href='#msdiv23'>Msdiv 23</a>Catunnavutito kappe,<br>
yaṃ saññamalabhiṃ tadā;<br>
Duggatiṃ nābhijānāmi,<br>
buddhasaññāyidaṃ phalaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_6210' href='#ms20Ap1_6210'>Ms 20Ap1_6210</a><a class='ref msdiv' id='msdiv24' href='#msdiv24'>Msdiv 24</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_6211' href='#ms20Ap1_6211'>Ms 20Ap1_6211</a><a class='ref msdiv' id='msdiv25' href='#msdiv25'>Msdiv 25</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_6212' href='#ms20Ap1_6212'>Ms 20Ap1_6212</a><a class='ref msdiv' id='msdiv26' href='#msdiv26'>Msdiv 26</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_6213' href='#ms20Ap1_6213'>Ms 20Ap1_6213</a>Itthaṃ sudaṃ āyasmā buddhasaññako thero imā gāthāyo abhāsitthāti.</p>
<p class='endsutta'><a class='ref sc' id='sc20' href='#sc20'>SC 20</a><a class='ref ms' id='ms20Ap1_6214' href='#ms20Ap1_6214'>Ms 20Ap1_6214</a>Buddhasaññakattherassāpadānaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
