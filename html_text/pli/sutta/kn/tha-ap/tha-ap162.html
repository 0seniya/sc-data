<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap162' lang='pli'>
<header>
<ul>
<li class='division'>Therāpadāna</li>
<li>Bandhujīvakavagga</li>
</ul>
<h1>10. Kumudadāyakattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_2421' href='#ms20Ap1_2421'>Ms 20Ap1_2421</a><a class='ref msdiv' id='msdiv51' href='#msdiv51'>Msdiv 51</a>“Himavantassāvidūre,<br>
mahājātassaro ahu;<br>
Padumuppalasañchanno,<br>
puṇḍarīkasamotthaṭo.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_2422' href='#ms20Ap1_2422'>Ms 20Ap1_2422</a><a class='ref msdiv' id='msdiv52' href='#msdiv52'>Msdiv 52</a>Kukuttho nāma nāmena,<br>
tatthāsiṃ sakuṇo tadā;<br>
Sīlavā buddhisampanno,<br>
puññāpuññesu kovido.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_2423' href='#ms20Ap1_2423'>Ms 20Ap1_2423</a><a class='ref msdiv' id='msdiv53' href='#msdiv53'>Msdiv 53</a>Padumuttaro lokavidū,<br>
āhutīnaṃ paṭiggaho;<br>
Jātassarassāvidūre,<br>
sañcarittha mahāmuni.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_2424' href='#ms20Ap1_2424'>Ms 20Ap1_2424</a><a class='ref msdiv' id='msdiv54' href='#msdiv54'>Msdiv 54</a>Jalajaṃ kumudaṃ chetvā,<br>
upanesiṃ mahesino;<br>
Mama saṅkappamaññāya,<br>
paṭiggahi mahāmuni.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_2425' href='#ms20Ap1_2425'>Ms 20Ap1_2425</a><a class='ref msdiv' id='msdiv55' href='#msdiv55'>Msdiv 55</a>Tañca dānaṃ daditvāna,<br>
sukkamūlena codito;<br>
Kappānaṃ satasahassaṃ,<br>
duggatiṃ nupapajjahaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_2426' href='#ms20Ap1_2426'>Ms 20Ap1_2426</a><a class='ref msdiv' id='msdiv56' href='#msdiv56'>Msdiv 56</a>Soḷaseto kappasate,<br>
āsuṃ varuṇanāmakā;<br>
Aṭṭha ete janādhipā,<br>
cakkavattī mahabbalā.</p>
<p><a class='ref sc' id='sc7' href='#sc7'>SC 7</a><a class='ref pts-vp-pli' id='pts-vp-pli1.181' href='#pts-vp-pli1.181'>PTS vp Pali 1.181</a><a class='ref ms' id='ms20Ap1_2427' href='#ms20Ap1_2427'>Ms 20Ap1_2427</a><a class='ref msdiv' id='msdiv57' href='#msdiv57'>Msdiv 57</a>Paṭisambhidā catasso,<br>
… pe …<br>
kataṃ buddhassa sāsanaṃ”. (2044)</p>
</blockquote>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_2428' href='#ms20Ap1_2428'>Ms 20Ap1_2428</a>Itthaṃ sudaṃ āyasmā kumudadāyako thero imā gāthāyo abhāsitthāti.</p>
<p class='endsutta'><a class='ref sc' id='sc9' href='#sc9'>SC 9</a><a class='ref ms' id='ms20Ap1_2429' href='#ms20Ap1_2429'>Ms 20Ap1_2429</a>Kumudadāyakattherassāpadānaṃ dasamaṃ.</p>
<p class='endsection'><a class='ref sc' id='sc10' href='#sc10'>SC 10</a><a class='ref ms' id='ms20Ap1_2430' href='#ms20Ap1_2430'>Ms 20Ap1_2430</a>Bandhujīvakavaggo soḷasamo.</p>
<p class='uddana-intro'><a class='ref sc' id='sc11' href='#sc11'>SC 11</a><a class='ref ms' id='ms20Ap1_2431' href='#ms20Ap1_2431'>Ms 20Ap1_2431</a>Tassuddānaṃ</p>
<blockquote class='uddanagatha'>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_2432' href='#ms20Ap1_2432'>Ms 20Ap1_2432</a>Bandhujīvo tambapupphī,<br>
vīthikakkārupupphiyo;<br>
Mandāravo kadambī ca,<br>
sūlako nāgapupphiyo;<br>
Punnāgo komudī gāthā,<br>
chappaññāsa pakittitāti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
