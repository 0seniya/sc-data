<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap82' lang='pli'>
<header>
<ul>
<li class='division'>Therāpadāna</li>
<li>Nāgasamālavagga</li>
</ul>
<h1><span class='var' id='note448' title='tīṇipadumiyattherāpadānaṃ (s2, s3, pts1)'>10 Tipadumiyattheraapadāna</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli1.124' href='#pts-vp-pli1.124'>PTS vp Pali 1.124</a><a class='ref ms' id='ms20Ap1_1654' href='#ms20Ap1_1654'>Ms 20Ap1_1654</a><a class='ref msdiv' id='msdiv48' href='#msdiv48'>Msdiv 48</a>“Padumuttaro nāma jino,<br>
sabbadhammāna pāragū;<br>
Danto dantaparivuto,<br>
nagarā nikkhamī tadā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_1655' href='#ms20Ap1_1655'>Ms 20Ap1_1655</a><a class='ref msdiv' id='msdiv49' href='#msdiv49'>Msdiv 49</a>Nagare haṃsavatiyaṃ,<br>
ahosiṃ māliko tadā;<br>
Yaṃ tattha uttamaṃ tīṇi,<br>
<span class='var' id='note449' title='tīṇi pupphāni (bj, pts1) | padumapupphāni (s2, s3)'>padmapupphāni</span> aggahiṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_1656' href='#ms20Ap1_1656'>Ms 20Ap1_1656</a><a class='ref msdiv' id='msdiv50' href='#msdiv50'>Msdiv 50</a>‘Addasaṃ virajaṃ buddhaṃ,<br>
paṭimaggantarāpaṇe;<br>
<span class='var' id='note450' title='sohaṃ (bj, pts1)'>Saha</span> disvāna sambuddhaṃ,<br>
evaṃ cintesahaṃ tadā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_1657' href='#ms20Ap1_1657'>Ms 20Ap1_1657</a><a class='ref msdiv' id='msdiv51' href='#msdiv51'>Msdiv 51</a>Kiṃ me imehi pupphehi,<br>
rañño upanitehi me;<br>
Gāmaṃ vā gāmakhettaṃ vā,<br>
sahassaṃ vā labheyyahaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_1658' href='#ms20Ap1_1658'>Ms 20Ap1_1658</a><a class='ref msdiv' id='msdiv52' href='#msdiv52'>Msdiv 52</a>Adantadamanaṃ vīraṃ,<br>
sabbasattasukhāvahaṃ;<br>
Lokanāthaṃ pūjayitvā,<br>
lacchāmi amataṃ dhanaṃ’.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_1659' href='#ms20Ap1_1659'>Ms 20Ap1_1659</a><a class='ref msdiv' id='msdiv53' href='#msdiv53'>Msdiv 53</a>Evāhaṃ cintayitvāna,<br>
sakaṃ cittaṃ pasādayiṃ;<br>
Tīṇi lohitake gayha,<br>
ākāse ukkhipiṃ tadā.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap1_1660' href='#ms20Ap1_1660'>Ms 20Ap1_1660</a><a class='ref msdiv' id='msdiv54' href='#msdiv54'>Msdiv 54</a>Mayā ukkhittamattamhi,<br>
ākāse patthariṃsu te;<br>
Dhāriṃsu matthake tattha,<br>
uddhaṃvaṇṭā adhomukhā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_1661' href='#ms20Ap1_1661'>Ms 20Ap1_1661</a><a class='ref msdiv' id='msdiv55' href='#msdiv55'>Msdiv 55</a>Ye keci manujā disvā,<br>
ukkuṭṭhiṃ sampavattayuṃ;<br>
Devatā antalikkhamhi,<br>
sādhukāraṃ pavattayuṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_1662' href='#ms20Ap1_1662'>Ms 20Ap1_1662</a><a class='ref msdiv' id='msdiv56' href='#msdiv56'>Msdiv 56</a>Accheraṃ loke uppannaṃ,<br>
buddhaseṭṭhassa vāhasā;<br>
Sabbe dhammaṃ suṇissāma,<br>
pupphānaṃ vāhasā mayaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_1663' href='#ms20Ap1_1663'>Ms 20Ap1_1663</a><a class='ref msdiv' id='msdiv57' href='#msdiv57'>Msdiv 57</a>Padumuttaro lokavidū,<br>
āhutīnaṃ paṭiggaho;<br>
Vīthiyañhi ṭhito santo,<br>
imā gāthā abhāsatha.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_1664' href='#ms20Ap1_1664'>Ms 20Ap1_1664</a><a class='ref msdiv' id='msdiv58' href='#msdiv58'>Msdiv 58</a>‘Yo so buddhaṃ apūjesi,<br>
<span class='var' id='note451' title='rattapadumehi (si, s2, s3, pts1)'>rattapadmehi</span> māṇavo;<br>
Tamahaṃ kittayissāmi,<br>
suṇātha mama bhāsato.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_1665' href='#ms20Ap1_1665'>Ms 20Ap1_1665</a><a class='ref msdiv' id='msdiv59' href='#msdiv59'>Msdiv 59</a>Tiṃsakappasahassāni,<br>
devaloke ramissati;<br>
<span class='var' id='note452' title='tiṃsakkhattuñca (s2, s3)'>Tiṃsakappāni</span> devindo,<br>
devarajjaṃ karissati.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_1666' href='#ms20Ap1_1666'>Ms 20Ap1_1666</a><a class='ref msdiv' id='msdiv60' href='#msdiv60'>Msdiv 60</a>Mahāvitthārikaṃ nāma,<br>
byamhaṃ hessati tāvade;<br>
Tiyojanasatubbiddhaṃ,<br>
diyaḍḍhasatavitthataṃ.</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli1.125' href='#pts-vp-pli1.125'>PTS vp Pali 1.125</a><a class='ref ms' id='ms20Ap1_1667' href='#ms20Ap1_1667'>Ms 20Ap1_1667</a><a class='ref msdiv' id='msdiv61' href='#msdiv61'>Msdiv 61</a>Cattārisatasahassāni,<br>
niyyūhā ca sumāpitā;<br>
Kūṭāgāravarūpetā,<br>
mahāsayanamaṇḍitā.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_1668' href='#ms20Ap1_1668'>Ms 20Ap1_1668</a><a class='ref msdiv' id='msdiv62' href='#msdiv62'>Msdiv 62</a>Koṭisatasahassiyo,<br>
parivāressanti accharā;<br>
Kusalā naccagītassa,<br>
vāditepi padakkhiṇā.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_1669' href='#ms20Ap1_1669'>Ms 20Ap1_1669</a><a class='ref msdiv' id='msdiv63' href='#msdiv63'>Msdiv 63</a>Etādise byamhavare,<br>
nārīgaṇasamākule;<br>
Vassissati pupphavasso,<br>
<span class='var' id='note453' title='pada (mr)'>dibbo</span> lohitako sadā.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_1670' href='#ms20Ap1_1670'>Ms 20Ap1_1670</a><a class='ref msdiv' id='msdiv64' href='#msdiv64'>Msdiv 64</a>Bhittikhīle nāgadante,<br>
dvārabāhāya toraṇe;<br>
Cakkamattā lohitakā,<br>
olambissanti tāvade.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_1671' href='#ms20Ap1_1671'>Ms 20Ap1_1671</a><a class='ref msdiv' id='msdiv65' href='#msdiv65'>Msdiv 65</a>Pattena pattasañchanne,<br>
antobyamhavare imaṃ;<br>
Attharitvā pārupitvā,<br>
tuvaṭṭissanti tāvade.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_1672' href='#ms20Ap1_1672'>Ms 20Ap1_1672</a><a class='ref msdiv' id='msdiv66' href='#msdiv66'>Msdiv 66</a>Bhavanaṃ parivāretvā,<br>
samantā satayojane;<br>
<span class='var' id='note454' title='te visuddhā (bj, s2, s3, pts1)'>Tepi padmā</span> lohitakā,<br>
dibbagandhaṃ pavāyare.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_1673' href='#ms20Ap1_1673'>Ms 20Ap1_1673</a><a class='ref msdiv' id='msdiv67' href='#msdiv67'>Msdiv 67</a>Pañcasattatikkhattuñca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_1674' href='#ms20Ap1_1674'>Ms 20Ap1_1674</a><a class='ref msdiv' id='msdiv68' href='#msdiv68'>Msdiv 68</a>Sampattiyo duve bhutvā,<br>
anīti anupaddavo;<br>
Sampatte pariyosāne,<br>
<span class='var' id='note455' title='nibbāṇaṃ (bj)'>nibbānaṃ</span> <span class='var' id='note456' title='phassayissati (bj) | passayissati (pts1, mr)'>nibbānaṃ</span> <span class='var' id='note456' title='phassayissati (bj) | passayissati (pts1, mr)'>pāpuṇissati</span>’.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_1675' href='#ms20Ap1_1675'>Ms 20Ap1_1675</a><a class='ref msdiv' id='msdiv69' href='#msdiv69'>Msdiv 69</a>Sudiṭṭho vata me buddho,<br>
vāṇijjaṃ supayojitaṃ;<br>
Padmāni tīṇi pūjetvā,<br>
<span class='var' id='note457' title='anubhosiṃ tisampadaṃ (bj) | anubhosin ti sampadā (pts1) | anubhūyanti sampadā (mr)'>anubhosiṃ tisampadā</span>.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap1_1676' href='#ms20Ap1_1676'>Ms 20Ap1_1676</a><a class='ref msdiv' id='msdiv70' href='#msdiv70'>Msdiv 70</a>Ajja me dhammappattassa,<br>
vippamuttassa sabbaso;<br>
Supupphitaṃ lohitakaṃ,<br>
dhārayissati matthake.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_1677' href='#ms20Ap1_1677'>Ms 20Ap1_1677</a><a class='ref msdiv' id='msdiv71' href='#msdiv71'>Msdiv 71</a>Mama kammaṃ kathentassa,<br>
padumuttarasatthuno;<br>
Satapāṇasahassānaṃ,<br>
dhammābhisamayo ahu.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap1_1678' href='#ms20Ap1_1678'>Ms 20Ap1_1678</a><a class='ref msdiv' id='msdiv72' href='#msdiv72'>Msdiv 72</a>Satasahassito kappe,<br>
yaṃ buddhamabhipūjayiṃ;<br>
Duggatiṃ nābhijānāmi,<br>
tipadumānidaṃ phalaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap1_1679' href='#ms20Ap1_1679'>Ms 20Ap1_1679</a><a class='ref msdiv' id='msdiv73' href='#msdiv73'>Msdiv 73</a>Kilesā jhāpitā mayhaṃ,<br>
bhavā sabbe samūhatā;<br>
Sabbāsavā parikkhīṇā,<br>
natthi dāni punabbhavo.</p>
<p><a class='ref sc' id='sc27' href='#sc27'>SC 27</a><a class='ref pts-vp-pli' id='pts-vp-pli1.126' href='#pts-vp-pli1.126'>PTS vp Pali 1.126</a><a class='ref ms' id='ms20Ap1_1680' href='#ms20Ap1_1680'>Ms 20Ap1_1680</a><a class='ref msdiv' id='msdiv74' href='#msdiv74'>Msdiv 74</a>Paṭisambhidā catasso,<br>
… pe …<br>
kataṃ buddhassa sāsanaṃ”. (1486)</p>
</blockquote>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap1_1681' href='#ms20Ap1_1681'>Ms 20Ap1_1681</a>Itthaṃ sudaṃ āyasmā <span class='var' id='note458' title='tīṇipadumiyo (s2, s3, pts1)'>tipadumiyo</span> thero imā gāthāyo abhāsitthāti.</p>
<p class='endsutta'><a class='ref sc' id='sc29' href='#sc29'>SC 29</a><a class='ref ms' id='ms20Ap1_1682' href='#ms20Ap1_1682'>Ms 20Ap1_1682</a>Tipadumiyattherassāpadānaṃ dasamaṃ.</p>
<p class='endsection'><a class='ref sc' id='sc30' href='#sc30'>SC 30</a><a class='ref ms' id='ms20Ap1_1683' href='#ms20Ap1_1683'>Ms 20Ap1_1683</a>Nāgasamālavaggo aṭṭhamo.</p>
<p class='uddana-intro'><a class='ref sc' id='sc31' href='#sc31'>SC 31</a><a class='ref ms' id='ms20Ap1_1684' href='#ms20Ap1_1684'>Ms 20Ap1_1684</a>Tassuddānaṃ</p>
<blockquote class='uddanagatha'>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap1_1685' href='#ms20Ap1_1685'>Ms 20Ap1_1685</a>Nāgasamālo padasaññī,<br>
saññakāluvadāyako;<br>
Ekasaññī tiṇasanthāro,<br>
sūcipāṭalipupphiyo;<br>
Ṭhitañjalī tipadumī,<br>
gāthāyo pañcasattati.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
