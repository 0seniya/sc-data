<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap4' lang='pli'>
<header>
<ul>
<li class='division'>Therāpadāna</li>
<li>Buddhavagga</li>
</ul>
<h1>4. Mahāmoggallānattheraapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap1_384' href='#ms20Ap1_384'>Ms 20Ap1_384</a><a class='ref msdiv' id='msdiv375' href='#msdiv375'>Msdiv 375</a>“Anomadassī bhagavā,<br>
lokajeṭṭho narāsabho;<br>
Vihāsi himavantamhi,<br>
devasaṅghapurakkhato.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap1_385' href='#ms20Ap1_385'>Ms 20Ap1_385</a><a class='ref msdiv' id='msdiv376' href='#msdiv376'>Msdiv 376</a>Varuṇo nāma nāmena,<br>
nāgarājā ahaṃ tadā;<br>
Kāmarūpī vikubbāmi,<br>
mahodadhinivāsahaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap1_386' href='#ms20Ap1_386'>Ms 20Ap1_386</a><a class='ref msdiv' id='msdiv377' href='#msdiv377'>Msdiv 377</a>Saṅgaṇiyaṃ gaṇaṃ hitvā,<br>
tūriyaṃ paṭṭhapesahaṃ;<br>
Sambuddhaṃ parivāretvā,<br>
vādesuṃ accharā tadā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap1_387' href='#ms20Ap1_387'>Ms 20Ap1_387</a><a class='ref msdiv' id='msdiv378' href='#msdiv378'>Msdiv 378</a>Vajjamānesu tūresu,<br>
devā <span class='var' id='note120' title='devā turiyāni (bj, pts1) | devaturiyāni (s2, s3)' href='#note120' title='devā turiyāni (bj, pts1) | devaturiyāni (s2, s3)'>tūrāni</span> vajjayuṃ;<br>
Ubhinnaṃ saddaṃ sutvāna,<br>
buddhopi sampabujjhatha.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap1_388' href='#ms20Ap1_388'>Ms 20Ap1_388</a><a class='ref msdiv' id='msdiv379' href='#msdiv379'>Msdiv 379</a>Nimantetvāna sambuddhaṃ,<br>
sakaṃ bhavanupāgamiṃ;<br>
Āsanaṃ paññapetvāna,<br>
kālamārocayiṃ ahaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap1_389' href='#ms20Ap1_389'>Ms 20Ap1_389</a><a class='ref msdiv' id='msdiv380' href='#msdiv380'>Msdiv 380</a>Khīṇāsavasahassehi,<br>
parivuto lokanāyako;<br>
Obhāsento disā sabbā,<br>
bhavanaṃ me upāgami.</p>
<p><a class='ref sc' id='sc7' href='#sc7'>SC 7</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 1.32</a><a class='ref ms' id='ms20Ap1_390' href='#ms20Ap1_390'>Ms 20Ap1_390</a><a class='ref msdiv' id='msdiv381' href='#msdiv381'>Msdiv 381</a>Upaviṭṭhaṃ mahāvīraṃ,<br>
Devadevaṃ narāsabhaṃ;<br>
<span class='var' id='note121' title='bhikkhusaṅghaṃ santappesiṃ (s2, s3, pts1) | sabhikkhusaṅghaṃ tappemi (mr)' href='#note121' title='bhikkhusaṅghaṃ santappesiṃ (s2, s3, pts1) | sabhikkhusaṅghaṃ tappemi (mr)'>Sabhikkhusaṃghaṃ tappesiṃ</span>,<br>
Annapānenahaṃ tadā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap1_391' href='#ms20Ap1_391'>Ms 20Ap1_391</a><a class='ref msdiv' id='msdiv382' href='#msdiv382'>Msdiv 382</a>Anumodi mahāvīro,<br>
sayambhū aggapuggalo;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap1_392' href='#ms20Ap1_392'>Ms 20Ap1_392</a><a class='ref msdiv' id='msdiv383' href='#msdiv383'>Msdiv 383</a>Yo <span class='var' id='note122' title='yaṃ so (mr)' href='#note122' title='yaṃ so (mr)'>so</span> saṃghaṃ apūjesi,<br>
buddhañca lokanāyakaṃ;<br>
Tena cittappasādena,<br>
devalokaṃ gamissati.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap1_393' href='#ms20Ap1_393'>Ms 20Ap1_393</a><a class='ref msdiv' id='msdiv384' href='#msdiv384'>Msdiv 384</a>Sattasattatikkhattuñca,<br>
devarajjaṃ karissati;<br>
Pathabyā rajjaṃ aṭṭhasataṃ,<br>
vasudhaṃ āvasissati.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap1_394' href='#ms20Ap1_394'>Ms 20Ap1_394</a><a class='ref msdiv' id='msdiv385' href='#msdiv385'>Msdiv 385</a>Pañcapaññāsakkhattuñca,<br>
cakkavattī bhavissati;<br>
Bhogā asaṅkhiyā tassa,<br>
uppajjissanti tāvade.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap1_395' href='#ms20Ap1_395'>Ms 20Ap1_395</a><a class='ref msdiv' id='msdiv386' href='#msdiv386'>Msdiv 386</a>Aparimeyye ito kappe,<br>
okkākakulasambhavo;<br>
Gotamo nāma <span class='var' id='note123' title='nāmena (bj)' href='#note123' title='nāmena (bj)'>gottena</span>,<br>
satthā loke bhavissati.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap1_396' href='#ms20Ap1_396'>Ms 20Ap1_396</a><a class='ref msdiv' id='msdiv387' href='#msdiv387'>Msdiv 387</a>Nirayā so cavitvāna,<br>
manussataṃ gamissati;<br>
Kolito nāma nāmena,<br>
brahmabandhu bhavissati.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap1_397' href='#ms20Ap1_397'>Ms 20Ap1_397</a><a class='ref msdiv' id='msdiv388' href='#msdiv388'>Msdiv 388</a>So pacchā pabbajitvāna,<br>
kusalamūlena codito;<br>
Gotamassa bhagavato,<br>
dutiyo hessati sāvako.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap1_398' href='#ms20Ap1_398'>Ms 20Ap1_398</a><a class='ref msdiv' id='msdiv389' href='#msdiv389'>Msdiv 389</a>Āraddhavīriyo pahitatto,<br>
Iddhiyā pāramiṃ gato;<br>
Sabbāsave pariññāya,<br>
Nibbāyissatināsavo.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap1_399' href='#ms20Ap1_399'>Ms 20Ap1_399</a><a class='ref msdiv' id='msdiv390' href='#msdiv390'>Msdiv 390</a>Pāpamittopanissāya,<br>
kāmarāgavasaṃ gato;<br>
Mātaraṃ pitarañcāpi,<br>
ghātayiṃ duṭṭhamānaso.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap1_400' href='#ms20Ap1_400'>Ms 20Ap1_400</a><a class='ref msdiv' id='msdiv391' href='#msdiv391'>Msdiv 391</a>Yaṃ yaṃ yonupapajjāmi,<br>
nirayaṃ atha mānusaṃ;<br>
Pāpakammasamaṅgitā,<br>
bhinnasīso marāmahaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap1_401' href='#ms20Ap1_401'>Ms 20Ap1_401</a><a class='ref msdiv' id='msdiv392' href='#msdiv392'>Msdiv 392</a>Idaṃ pacchimakaṃ mayhaṃ,<br>
carimo vattate bhavo;<br>
Idhāpi ediso mayhaṃ,<br>
maraṇakāle bhavissati.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap1_402' href='#ms20Ap1_402'>Ms 20Ap1_402</a><a class='ref msdiv' id='msdiv393' href='#msdiv393'>Msdiv 393</a>Pavivekamanuyutto,<br>
samādhibhāvanārato;<br>
Sabbāsave pariññāya,<br>
viharāmi anāsavo.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap1_403' href='#ms20Ap1_403'>Ms 20Ap1_403</a><a class='ref msdiv' id='msdiv394' href='#msdiv394'>Msdiv 394</a>Dharaṇimpi sugambhīraṃ,<br>
bahalaṃ duppadhaṃsiyaṃ;<br>
Vāmaṅguṭṭhena khobheyyaṃ,<br>
iddhiyā pāramiṃ gato.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap1_404' href='#ms20Ap1_404'>Ms 20Ap1_404</a><a class='ref msdiv' id='msdiv395' href='#msdiv395'>Msdiv 395</a>Asmimānaṃ na passāmi,<br>
māno mayhaṃ na vijjati;<br>
Sāmaṇere upādāya,<br>
garucittaṃ karomahaṃ.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap1_405' href='#ms20Ap1_405'>Ms 20Ap1_405</a><a class='ref msdiv' id='msdiv396' href='#msdiv396'>Msdiv 396</a>Aparimeyye ito kappe,<br>
yaṃ kammamabhinīhariṃ;<br>
Tāhaṃ bhūmimanuppatto,<br>
pattomhi āsavakkhayaṃ.</p>
<p><a class='ref sc' id='sc23' href='#sc23'>SC 23</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 1.33</a><a class='ref ms' id='ms20Ap1_406' href='#ms20Ap1_406'>Ms 20Ap1_406</a><a class='ref msdiv' id='msdiv397' href='#msdiv397'>Msdiv 397</a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap1_407' href='#ms20Ap1_407'>Ms 20Ap1_407</a>Itthaṃ sudaṃ āyasmā mahāmoggallāno thero imā gāthāyo abhāsitthāti.</p>
<p class='endsutta'><a class='ref sc' id='sc25' href='#sc25'>SC 25</a><a class='ref ms' id='ms20Ap1_408' href='#ms20Ap1_408'>Ms 20Ap1_408</a>Mahāmoggallānattherassāpadānaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
