<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap415' lang='pli'>
<header>
<ul>
<li class='division'>Therāpadāna</li>
<li>Bhaddālivagga</li>
</ul>
<h1><span class='var' id='note1318' title='tiṇasūlakachadaniyattherāpadānaṃ (bj)'>3 Tiṇasūlakachādaniyattheraapadāna</span></h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap1_5331'>Ms 20Ap1_5331</a><a class='ref msdiv' id='msdiv79'>Msdiv 79</a>“Jātiṃ jarañca maraṇaṃ,<br>
paccavekkhiṃ ahaṃ tadā;<br>
Ekako abhinikkhamma,<br>
pabbajiṃ anagāriyaṃ.</p>
<p><a class='ref sc' id='sc2'>SC 2</a><a class='ref ms' id='ms20Ap1_5332'>Ms 20Ap1_5332</a><a class='ref msdiv' id='msdiv80'>Msdiv 80</a>Caramānonupubbena,<br>
gaṅgātīraṃ upāgamiṃ;<br>
Tatthaddasāsiṃ pathaviṃ,<br>
gaṅgātīre samunnataṃ.</p>
<p><a class='ref sc' id='sc3'>SC 3</a><a class='ref ms' id='ms20Ap1_5333'>Ms 20Ap1_5333</a><a class='ref msdiv' id='msdiv81'>Msdiv 81</a>Assamaṃ tattha māpetvā,<br>
vasāmi assame ahaṃ;<br>
Sukato caṅkamo mayhaṃ,<br>
nānādijagaṇāyuto.</p>
<p><a class='ref sc' id='sc4'>SC 4</a><a class='ref ms' id='ms20Ap1_5334'>Ms 20Ap1_5334</a><a class='ref msdiv' id='msdiv82'>Msdiv 82</a>Mamupenti ca vissatthā,<br>
kūjanti ca manoharaṃ;<br>
Ramamāno saha tehi,<br>
vasāmi assame ahaṃ.</p>
<p><a class='ref sc' id='sc5'>SC 5</a><a class='ref ms' id='ms20Ap1_5335'>Ms 20Ap1_5335</a><a class='ref msdiv' id='msdiv83'>Msdiv 83</a>Mama assamasāmantā,<br>
migarājā catukkamo;<br>
Āsayā abhinikkhamma,<br>
gajji so asanī viya.</p>
<p><a class='ref sc' id='sc6'>SC 6</a><a class='pts' id='pts2.371'></a><a class='ref ms' id='ms20Ap1_5336'>Ms 20Ap1_5336</a><a class='ref msdiv' id='msdiv84'>Msdiv 84</a>Nadite migarāje ca,<br>
hāso me udapajjatha;<br>
Migarājaṃ gavesanto,<br>
addasaṃ lokanāyakaṃ.</p>
<p><a class='ref sc' id='sc7'>SC 7</a><a class='ref ms' id='ms20Ap1_5337'>Ms 20Ap1_5337</a><a class='ref msdiv' id='msdiv85'>Msdiv 85</a>Disvānāhaṃ devadevaṃ,<br>
tissaṃ lokagganāyakaṃ;<br>
Haṭṭho haṭṭhena cittena,<br>
pūjayiṃ nāgakesaraṃ.</p>
<p><a class='ref sc' id='sc8'>SC 8</a><a class='ref ms' id='ms20Ap1_5338'>Ms 20Ap1_5338</a><a class='ref msdiv' id='msdiv86'>Msdiv 86</a>Uggacchantaṃva sūriyaṃ,<br>
sālarājaṃva pupphitaṃ;<br>
Osadhiṃva virocantaṃ,<br>
santhaviṃ lokanāyakaṃ.</p>
<p><a class='ref sc' id='sc9'>SC 9</a><a class='ref ms' id='ms20Ap1_5339'>Ms 20Ap1_5339</a><a class='ref msdiv' id='msdiv87'>Msdiv 87</a>‘Tava ñāṇena sabbaññu,<br>
mocesimaṃ sadevakaṃ;<br>
Tavaṃ ārādhayitvāna,<br>
jātiyā parimuccare.</p>
<p><a class='ref sc' id='sc10'>SC 10</a><a class='ref ms' id='ms20Ap1_5340'>Ms 20Ap1_5340</a><a class='ref msdiv' id='msdiv88'>Msdiv 88</a>Adassanena sabbaññu,<br>
buddhānaṃ sabbadassinaṃ;<br>
Patantivīcinirayaṃ,<br>
rāgadosehi <span class='var' id='note1319' title='otthaṭā (s2, s3)'>ophuṭā</span>.</p>
<p><a class='ref sc' id='sc11'>SC 11</a><a class='ref ms' id='ms20Ap1_5341'>Ms 20Ap1_5341</a><a class='ref msdiv' id='msdiv89'>Msdiv 89</a>Tava dassanamāgamma,<br>
sabbaññu lokanāyaka;<br>
Pamuccanti bhavā sabbā,<br>
phusanti amataṃ padaṃ.</p>
<p><a class='ref sc' id='sc12'>SC 12</a><a class='ref ms' id='ms20Ap1_5342'>Ms 20Ap1_5342</a><a class='ref msdiv' id='msdiv90'>Msdiv 90</a>Yadā buddhā cakkhumanto,<br>
uppajjanti pabhaṅkarā;<br>
Kilese jhāpayitvāna,<br>
ālokaṃ dassayanti te’.</p>
<p><a class='ref sc' id='sc13'>SC 13</a><a class='ref ms' id='ms20Ap1_5343'>Ms 20Ap1_5343</a><a class='ref msdiv' id='msdiv91'>Msdiv 91</a>Kittayitvāna sambuddhaṃ,<br>
tissaṃ lokagganāyakaṃ;<br>
Haṭṭho haṭṭhena cittena,<br>
tiṇasūlaṃ apūjayiṃ.</p>
<p><a class='ref sc' id='sc14'>SC 14</a><a class='ref ms' id='ms20Ap1_5344'>Ms 20Ap1_5344</a><a class='ref msdiv' id='msdiv92'>Msdiv 92</a>Mama saṅkappamaññāya,<br>
tisso lokagganāyako;<br>
Sakāsane nisīditvā,<br>
imā gāthā abhāsatha.</p>
<p><a class='ref sc' id='sc15'>SC 15</a><a class='ref ms' id='ms20Ap1_5345'>Ms 20Ap1_5345</a><a class='ref msdiv' id='msdiv93'>Msdiv 93</a>‘Yo maṃ pupphehi chādesi,<br>
pasanno sehi pāṇibhi;<br>
Tamahaṃ kittayissāmi,<br>
suṇātha mama bhāsato.</p>
<p><a class='ref sc' id='sc16'>SC 16</a><a class='ref ms' id='ms20Ap1_5346'>Ms 20Ap1_5346</a><a class='ref msdiv' id='msdiv94'>Msdiv 94</a>Pañcavīsatikkhattuṃ so,<br>
devarajjaṃ karissati;<br>
Pañcasattatikkhattuñca,<br>
cakkavattī bhavissati.</p>
<p><a class='ref sc' id='sc17'>SC 17</a><a class='ref ms' id='ms20Ap1_5347'>Ms 20Ap1_5347</a><a class='ref msdiv' id='msdiv95'>Msdiv 95</a>Padesarajjaṃ vipulaṃ,<br>
gaṇanāto asaṅkhiyaṃ;<br>
Tassa <span class='var' id='note1320' title='kammassa nissando (bj, s2, s3, pts1)'>kammanissandena</span>,<br>
pupphānaṃ pūjanāya <span class='var' id='note1321' title='so (s2, s3, pts1)'>ca</span>.</p>
<p><a class='ref sc' id='sc18'>SC 18</a><a class='ref ms' id='ms20Ap1_5348'>Ms 20Ap1_5348</a><a class='ref msdiv' id='msdiv96'>Msdiv 96</a>Sīsaṃnhāto cayaṃ poso,<br>
<span class='var' id='note1322' title='pupphehi maṃ achādayi (s2, s3) | ... ākaṅkhatecayaṃ (pts1)'>pupphamākaṅkhate yadi</span>;<br>
Puññakammena <span class='var' id='note1323' title='saṃyutto (bj, s2, s3, pts1)'>saṃyuttaṃ</span>,<br>
purato pātubhavissati.</p>
<p><a class='ref sc' id='sc19'>SC 19</a><a class='ref ms' id='ms20Ap1_5349'>Ms 20Ap1_5349</a><a class='ref msdiv' id='msdiv97'>Msdiv 97</a>Yaṃ yaṃ icchati kāmehi,<br>
taṃ taṃ pātubhavissati;<br>
Saṅkappaṃ paripūretvā,<br>
nibbāyissatināsavo’.</p>
</blockquote>
<p class='endsutta'><a class='ref sc' id='sc20'>SC 20</a><a class='ref ms' id='ms20Ap1_5350'>Ms 20Ap1_5350</a>Aṭṭhārasamaṃ bhāṇavāraṃ.</p>
<blockquote class='gatha'>
<p><a class='ref sc' id='sc21'>SC 21</a><a class='ref ms' id='ms20Ap1_5351'>Ms 20Ap1_5351</a><a class='ref msdiv' id='msdiv98'>Msdiv 98</a>Kilese jhāpayitvāna,<br>
sampajāno patissato;<br>
Ekāsane nisīditvā,<br>
arahattamapāpuṇiṃ.</p>
<p><a class='ref sc' id='sc22'>SC 22</a><a class='pts' id='pts2.372'></a><a class='ref ms' id='ms20Ap1_5352'>Ms 20Ap1_5352</a><a class='ref msdiv' id='msdiv99'>Msdiv 99</a>Caṅkamanto nipajjanto,<br>
nisinno uda vā ṭhito;<br>
Buddhaseṭṭhaṃ saritvāna,<br>
viharāmi ahaṃ sadā.</p>
<p><a class='ref sc' id='sc23'>SC 23</a><a class='ref ms' id='ms20Ap1_5353'>Ms 20Ap1_5353</a><a class='ref msdiv' id='msdiv100'>Msdiv 100</a>Cīvare piṇḍapāte ca,<br>
paccaye sayanāsane;<br>
Tattha me ūnatā natthi,<br>
buddhapūjāyidaṃ phalaṃ.</p>
<p><a class='ref sc' id='sc24'>SC 24</a><a class='ref ms' id='ms20Ap1_5354'>Ms 20Ap1_5354</a><a class='ref msdiv' id='msdiv101'>Msdiv 101</a>So dāni patto amataṃ,<br>
santaṃ padamanuttaraṃ;<br>
Sabbāsave pariññāya,<br>
viharāmi anāsavo.</p>
<p><a class='ref sc' id='sc25'>SC 25</a><a class='ref ms' id='ms20Ap1_5355'>Ms 20Ap1_5355</a><a class='ref msdiv' id='msdiv102'>Msdiv 102</a>Dvenavute ito kappe,<br>
yaṃ pupphamabhipūjayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='ref sc' id='sc26'>SC 26</a><a class='ref ms' id='ms20Ap1_5356'>Ms 20Ap1_5356</a><a class='ref msdiv' id='msdiv103'>Msdiv 103</a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='ref sc' id='sc27'>SC 27</a><a class='ref ms' id='ms20Ap1_5357'>Ms 20Ap1_5357</a><a class='ref msdiv' id='msdiv104'>Msdiv 104</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc28'>SC 28</a><a class='ref ms' id='ms20Ap1_5358'>Ms 20Ap1_5358</a><a class='ref msdiv' id='msdiv105'>Msdiv 105</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc29'>SC 29</a><a class='ref ms' id='ms20Ap1_5359'>Ms 20Ap1_5359</a>Itthaṃ sudaṃ āyasmā <span class='var' id='note1324' title='tiṇasūlakachadaniyo (bj) | tiṇasūlikachādaniyo (mr)'>tiṇasūlakachādaniyo</span> thero imā gāthāyo abhāsitthāti.</p>
<p class='endsutta'><a class='ref sc' id='sc30'>SC 30</a><a class='ref ms' id='ms20Ap1_5360'>Ms 20Ap1_5360</a>Tiṇasūlakachādaniyattherassāpadānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
