<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap35' lang='pli'>
<header>
<ul>
<li class='division'>Therāpadāna</li>
<li>Kuṇḍadhānavagga</li>
</ul>
<h1><span class='var' id='note303' title='mahākaccāyanattherāpadānaṃ (s2, s3)'>3 Mahākaccānattheraapadāna</span></h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap1_1107'>Ms 20Ap1_1107</a><a class='ref msdiv' id='msdiv31'>Msdiv 31</a>“Padumuttaranāthassa,<br>
padumaṃ nāma cetiyaṃ;<br>
<span class='var' id='note304' title='silāpaṭaṃ (s2, s3) | sīhāsanaṃ (pts1, mr)'>Silāsanaṃ</span> kārayitvā,<br>
suvaṇṇenābhilepayiṃ.</p>
<p><a class='ref sc' id='sc2'>SC 2</a><a class='ref ms' id='ms20Ap1_1108'>Ms 20Ap1_1108</a><a class='ref msdiv' id='msdiv32'>Msdiv 32</a>Ratanāmayachattañca,<br>
paggayha <span class='var' id='note305' title='vāḷavījaniṃ (bj) | vālavījaniṃ (s2, s3, pts1)'>vāḷabījaniṃ</span>;<br>
Buddhassa abhiropesiṃ,<br>
lokabandhussa tādino.</p>
<p><a class='ref sc' id='sc3'>SC 3</a><a class='ref ms' id='ms20Ap1_1109'>Ms 20Ap1_1109</a><a class='ref msdiv' id='msdiv33'>Msdiv 33</a>Yāvatā devatā <span class='var' id='note306' title='bhūmā (mr)'>bhummā</span>,<br>
sabbe sannipatuṃ tadā;<br>
Ratanāmayachattānaṃ,<br>
vipākaṃ kathayissati.</p>
<p><a class='ref sc' id='sc4'>SC 4</a><a class='ref ms' id='ms20Ap1_1110'>Ms 20Ap1_1110</a><a class='ref msdiv' id='msdiv34'>Msdiv 34</a>Tañca sabbaṃ suṇissāma,<br>
kathayantassa satthuno;<br>
Bhiyyo hāsaṃ janeyyāma,<br>
sammāsambuddhasāsane.</p>
<p><a class='ref sc' id='sc5'>SC 5</a><a class='ref ms' id='ms20Ap1_1111'>Ms 20Ap1_1111</a><a class='ref msdiv' id='msdiv35'>Msdiv 35</a>Hemāsane nisīditvā,<br>
sayambhū aggapuggalo;<br>
<span class='var' id='note307' title='... paribbūḷho (bj, pts1) | ... paribyuḷho (s2, s3)'>Bhikkhusaṃghaparibyūḷho</span>,<br>
imā gāthā abhāsatha.</p>
<p><a class='ref sc' id='sc6'>SC 6</a><a class='ref ms' id='ms20Ap1_1112'>Ms 20Ap1_1112</a><a class='ref msdiv' id='msdiv36'>Msdiv 36</a>‘Yenidaṃ āsanaṃ dinnaṃ,<br>
sovaṇṇaṃ ratanāmayaṃ;<br>
Tamahaṃ kittayissāmi,<br>
suṇātha mama bhāsato.</p>
<p><a class='ref sc' id='sc7'>SC 7</a><a class='ref ms' id='ms20Ap1_1113'>Ms 20Ap1_1113</a><a class='ref msdiv' id='msdiv37'>Msdiv 37</a>Tiṃsa kappāni devindo,<br>
devarajjaṃ karissati;<br>
Samantā yojanasataṃ,<br>
ābhāyābhibhavissati.</p>
<p><a class='ref sc' id='sc8'>SC 8</a><a class='ref ms' id='ms20Ap1_1114'>Ms 20Ap1_1114</a><a class='ref msdiv' id='msdiv38'>Msdiv 38</a>Manussalokamāgantvā,<br>
cakkavattī bhavissati;<br>
Pabhassaroti nāmena,<br>
uggatejo bhavissati.</p>
<p><a class='ref sc' id='sc9'>SC 9</a><a class='ref ms' id='ms20Ap1_1115'>Ms 20Ap1_1115</a><a class='ref msdiv' id='msdiv39'>Msdiv 39</a>Divā vā yadi vā rattiṃ,<br>
sataraṃsīva uggato;<br>
Samantā aṭṭharatanaṃ,<br>
ujjotissati khattiyo.</p>
<p><a class='ref sc' id='sc10'>SC 10</a><a class='ref ms' id='ms20Ap1_1116'>Ms 20Ap1_1116</a><a class='ref msdiv' id='msdiv40'>Msdiv 40</a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc11'>SC 11</a><a class='pts' id='pts1.85'></a><a class='ref ms' id='ms20Ap1_1117'>Ms 20Ap1_1117</a><a class='ref msdiv' id='msdiv41'>Msdiv 41</a>Tusitā hi cavitvāna,<br>
sukkamūlena codito;<br>
Kaccāno nāma nāmena,<br>
brahmabandhu bhavissati.</p>
<p><a class='ref sc' id='sc12'>SC 12</a><a class='ref ms' id='ms20Ap1_1118'>Ms 20Ap1_1118</a><a class='ref msdiv' id='msdiv42'>Msdiv 42</a>So pacchā pabbajitvāna,<br>
arahā hessatināsavo;<br>
Gotamo lokapajjoto,<br>
aggaṭṭhāne ṭhapessati.</p>
<p><a class='ref sc' id='sc13'>SC 13</a><a class='ref ms' id='ms20Ap1_1119'>Ms 20Ap1_1119</a><a class='ref msdiv' id='msdiv43'>Msdiv 43</a><span class='var' id='note308' title='saṃkhittaṃ pucchitaṃ (s2, s3, pts1, mr)'>Saṃkhittapucchitaṃ</span> pañhaṃ,<br>
Vitthārena kathessati;<br>
Kathayanto ca taṃ pañhaṃ,<br>
<span class='var' id='note309' title='ajjhāsaṃ (bj, pts1) | abbhāsaṃ (mr)'>Ajjhāsayaṃ</span> pūrayissati’.</p>
<p><a class='ref sc' id='sc14'>SC 14</a><a class='ref ms' id='ms20Ap1_1120'>Ms 20Ap1_1120</a><a class='ref msdiv' id='msdiv44'>Msdiv 44</a>Aḍḍhe kule abhijāto,<br>
brāhmaṇo mantapāragū;<br>
Ohāya dhanadhaññāni,<br>
pabbajiṃ anagāriyaṃ.</p>
<p><a class='ref sc' id='sc15'>SC 15</a><a class='ref ms' id='ms20Ap1_1121'>Ms 20Ap1_1121</a><a class='ref msdiv' id='msdiv45'>Msdiv 45</a>Saṃkhittenapi pucchante,<br>
vitthārena kathemahaṃ;<br>
Ajjhāsayaṃ tesaṃ pūremi,<br>
tosemi dvipaduttamaṃ.</p>
<p><a class='ref sc' id='sc16'>SC 16</a><a class='ref ms' id='ms20Ap1_1122'>Ms 20Ap1_1122</a><a class='ref msdiv' id='msdiv46'>Msdiv 46</a>Tosito me mahāvīro,<br>
sayambhū aggapuggalo;<br>
Bhikkhusaṃghe nisīditvā,<br>
etadagge ṭhapesi maṃ.</p>
<p><a class='ref sc' id='sc17'>SC 17</a><a class='ref ms' id='ms20Ap1_1123'>Ms 20Ap1_1123</a><a class='ref msdiv' id='msdiv47'>Msdiv 47</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc18'>SC 18</a><a class='ref ms' id='ms20Ap1_1124'>Ms 20Ap1_1124</a>Itthaṃ sudaṃ āyasmā <span class='var' id='note310' title='mahākaccāyano (s2, s3)'>mahākaccāno</span> thero imā gāthāyo abhāsitthāti.</p>
<p class='endsutta'><a class='ref sc' id='sc19'>SC 19</a><a class='ref ms' id='ms20Ap1_1125'>Ms 20Ap1_1125</a>Mahākaccānattherassāpadānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
