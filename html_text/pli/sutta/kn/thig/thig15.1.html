<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thig15.1">
<article>
<div class="hgroup">
<p class="division">Therīgāthā</p>
<p>Cattālīsanipāta</p>
<h1>1. Isidāsītherīgāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns402"></a><a class="vnp" id="vnp400"></a><a class="ms" id="p_19Th2_488"></a><a class="msdiv" id="msdiv402"></a>Nagaramhi kusumanāme,<br>
Pāṭaliputtamhi pathaviyā maṇḍe;<br>
Sakyakulakulīnāyo,<br>
Dve bhikkhuniyo hi guṇavatiyo.</p>
<p><a class="sc" id="2"></a><a class="vns" id="vns403"></a><a class="vnp" id="vnp401"></a><a class="pts" id="pts163"></a><a class="ms" id="p_19Th2_489"></a><a class="msdiv" id="msdiv403"></a>Isidāsī tattha ekā,<br>
Dutiyā bodhīti sīlasampannā ca;<br>
Jhānajjhāyanaratāyo,<br>
Bahussutāyo dhutakilesāyo.</p>
<p><a class="sc" id="3"></a><a class="vns" id="vns404"></a><a class="vnp" id="vnp402"></a><a class="ms" id="p_19Th2_490"></a><a class="msdiv" id="msdiv404"></a>Tā piṇḍāya caritvā,<br>
Bhattatthaṃ kariya dhotapattāyo;<br>
Rahitamhi sukhanisinnā,<br>
Imā girā abbhudīresuṃ.</p>
<p><a class="sc" id="4"></a><a class="vns" id="vns405"></a><a class="vnp" id="vnp403"></a><a class="ms" id="p_19Th2_491"></a><a class="msdiv" id="msdiv405"></a>“Pāsādikāsi ayye,<br>
Isidāsi vayopi te aparihīno;<br>
Kiṃ disvāna byālikaṃ,<br>
Athāsi nekkhammamanuyuttā”.</p>
<p><a class="sc" id="5"></a><a class="vns" id="vns406"></a><a class="vnp" id="vnp404"></a><a class="ms" id="p_19Th2_492"></a><a class="msdiv" id="msdiv406"></a>Evamanuyuñjiyamānā sā,<br>
Rahite dhammadesanākusalā;<br>
Isidāsī vacanamabravi,<br>
“Suṇa bodhi yathāmhi pabbajitā”.</p>
<p><a class="sc" id="6"></a><a class="vns" id="vns407"></a><a class="vnp" id="vnp405"></a><a class="ms" id="p_19Th2_493"></a><a class="msdiv" id="msdiv407"></a>“Ujjeniyā puravare,<br>
Mayhaṃ pitā sīlasaṃvuto seṭṭhi;<br>
Tassamhi ekadhītā,<br>
Piyā manāpā ca dayitā ca.</p>
<p><a class="sc" id="7"></a><a class="vns" id="vns408"></a><a class="vnp" id="vnp406"></a><a class="ms" id="p_19Th2_494"></a><a class="msdiv" id="msdiv408"></a>Atha me sāketato varakā,<br>
Āgacchumuttamakulīnā;<br>
Seṭṭhī pahūtaratano,<br>
Tassa mamaṃ suṇhamadāsi tāto.</p>
<p><a class="sc" id="8"></a><a class="vns" id="vns409"></a><a class="vnp" id="vnp407"></a><a class="ms" id="p_19Th2_495"></a><a class="msdiv" id="msdiv409"></a>Sassuyā sasurassa ca,<br>
Sāyaṃ pātaṃ paṇāmamupagamma;<br>
Sirasā karomi pāde,<br>
Vandāmi yathāmhi anusiṭṭhā.</p>
<p><a class="sc" id="9"></a><a class="vns" id="vns410"></a><a class="vnp" id="vnp408"></a><a class="ms" id="p_19Th2_496"></a><a class="msdiv" id="msdiv410"></a>Yā mayhaṃ sāmikassa,<br>
Bhaginiyo bhātuno parijano vā;<br>
Tamekavarakampi disvā,<br>
Ubbiggā āsanaṃ demi.</p>
<p><a class="sc" id="10"></a><a class="vns" id="vns411"></a><a class="vnp" id="vnp409"></a><a class="ms" id="p_19Th2_497"></a><a class="msdiv" id="msdiv411"></a>Annena ca pānena ca,<br>
Khajjena ca yañca tattha sannihitaṃ;<br>
Chādemi upanayāmi ca,<br>
Demi ca yaṃ yassa patirūpaṃ.</p>
<p><a class="sc" id="11"></a><a class="vns" id="vns412"></a><a class="vnp" id="vnp410"></a><a class="ms" id="p_19Th2_498"></a><a class="msdiv" id="msdiv412"></a>Kālena <span class="var" id="note125" title="uṭṭhahitvā (s2, s3, pts1-2, mr) | upaṭṭhahituṃ (?)">upaṭṭhahitvā</span>,<br>
Gharaṃ samupagamāmi ummāre;<br>
Dhovantī hatthapāde,<br>
Pañjalikā sāmikamupemi.</p>
<p><a class="sc" id="12"></a><a class="vns" id="vns413"></a><a class="vnp" id="vnp411"></a><a class="pts" id="pts164"></a><a class="ms" id="p_19Th2_499"></a><a class="msdiv" id="msdiv413"></a>Kocchaṃ pasādaṃ añjaniñca,<br>
Ādāsakañca gaṇhitvā;<br>
Parikammakārikā viya,<br>
Sayameva patiṃ vibhūsemi.</p>
<p><a class="sc" id="13"></a><a class="vns" id="vns414"></a><a class="vnp" id="vnp412"></a><a class="ms" id="p_19Th2_500"></a><a class="msdiv" id="msdiv414"></a>Sayameva odanaṃ sādhayāmi,<br>
Sayameva bhājanaṃ dhovantī;<br>
Mātāva ekaputtakaṃ,<br>
<span class="var" id="note126" title="tadā (bj)">Tathā</span> bhattāraṃ paricarāmi.</p>
<p><a class="sc" id="14"></a><a class="vns" id="vns415"></a><a class="vnp" id="vnp413"></a><a class="ms" id="p_19Th2_501"></a><a class="msdiv" id="msdiv415"></a>Evaṃ maṃ bhattikataṃ,<br>
Anurattaṃ kārikaṃ nihatamānaṃ;<br>
<span class="var" id="note127" title="uṭṭhāhikaṃ (mr)">Uṭṭhāyikaṃ</span> analasaṃ,<br>
Sīlavatiṃ dussate bhattā.</p>
<p><a class="sc" id="15"></a><a class="vns" id="vns416"></a><a class="vnp" id="vnp414"></a><a class="ms" id="p_19Th2_502"></a><a class="msdiv" id="msdiv416"></a>So mātarañca pitarañca,<br>
Bhaṇati ‘āpucchahaṃ gamissāmi;<br>
Isidāsiyā na saha vacchaṃ,<br>
<span class="var" id="note128" title="ekagharepa'haṃ (?)">Ekāgārehaṃ</span> saha vatthuṃ’.</p>
<p><a class="sc" id="16"></a><a class="vns" id="vns417"></a><a class="vnp" id="vnp415"></a><a class="ms" id="p_19Th2_503"></a><a class="msdiv" id="msdiv417"></a>‘Mā evaṃ putta avaca,<br>
Isidāsī paṇḍitā paribyattā;<br>
Uṭṭhāyikā analasā,<br>
Kiṃ tuyhaṃ na rocate putta’.</p>
<p><a class="sc" id="17"></a><a class="vns" id="vns418"></a><a class="vnp" id="vnp416"></a><a class="ms" id="p_19Th2_504"></a><a class="msdiv" id="msdiv418"></a>‘Na ca me hiṃsati kiñci,<br>
Na cahaṃ isidāsiyā saha vacchaṃ;<br>
Dessāva me alaṃ me,<br>
<span class="var" id="note129" title="āpucchāhaṃ (s2, s3, pts1-2) | āpucchahaṃ-nāpucchahaṃ (?)">Apucchāhaṃ</span> gamissāmi’.</p>
<p><a class="sc" id="18"></a><a class="vns" id="vns419"></a><a class="vnp" id="vnp417"></a><a class="ms" id="p_19Th2_505"></a><a class="msdiv" id="msdiv419"></a>Tassa vacanaṃ suṇitvā,<br>
Sassu sasuro ca maṃ apucchiṃsu;<br>
‘<span class="var" id="note130" title="kiṃsa (?)">Kissa</span> tayā aparaddhaṃ,<br>
Bhaṇa vissaṭṭhā yathābhūtaṃ’.</p>
<p><a class="sc" id="19"></a><a class="vns" id="vns420"></a><a class="vnp" id="vnp418"></a><a class="ms" id="p_19Th2_506"></a><a class="msdiv" id="msdiv420"></a>‘Napihaṃ aparajjhaṃ kiñci,<br>
Napi hiṃsemi na bhaṇāmi dubbacanaṃ;<br>
Kiṃ sakkā kātuyye,<br>
Yaṃ maṃ viddessate bhattā’.</p>
<p><a class="sc" id="20"></a><a class="vns" id="vns421"></a><a class="vnp" id="vnp419"></a><a class="ms" id="p_19Th2_507"></a><a class="msdiv" id="msdiv421"></a>Te maṃ pitugharaṃ paṭinayiṃsu,<br>
Vimanā dukhena adhibhūtā;<br>
Puttamanurakkhamānā,<br>
‘Jitāmhase rūpiniṃ lakkhiṃ’.</p>
<p><a class="sc" id="21"></a><a class="vns" id="vns422"></a><a class="vnp" id="vnp420"></a><a class="ms" id="p_19Th2_508"></a><a class="msdiv" id="msdiv422"></a>Atha maṃ adāsi tāto,<br>
Aḍḍhassa gharamhi dutiyakulikassa;<br>
Tato upaḍḍhasuṅkena,<br>
Yena maṃ vindatha seṭṭhi.</p>
<p><a class="sc" id="22"></a><a class="vns" id="vns423"></a><a class="vnp" id="vnp421"></a><a class="pts" id="pts165"></a><a class="ms" id="p_19Th2_509"></a><a class="msdiv" id="msdiv423"></a>Tassapi gharamhi māsaṃ,<br>
Avasiṃ atha sopi maṃ <span class="var" id="note131" title="paṭicchasi (bj) | paṭicchati (s2, s3, pts1-2) | paṭiccharati (mr)">paṭiccharayi</span>;<br>
Dāsīva upaṭṭhahantiṃ,<br>
Adūsikaṃ sīlasampannaṃ.</p>
<p><a class="sc" id="23"></a><a class="vns" id="vns424"></a><a class="vnp" id="vnp422"></a><a class="ms" id="p_19Th2_510"></a><a class="msdiv" id="msdiv424"></a>Bhikkhāya ca vicarantaṃ,<br>
Damakaṃ dantaṃ me pitā bhaṇati;<br>
‘<span class="var" id="note132" title="sohisi (bj, pts1-2) | so sihi (s2, s3)">Hohisi</span> me jāmātā,<br>
Nikkhipa <span class="var" id="note133" title="pontiñca (bj, s2, s3, pts1-2)">poṭṭhiñca</span> ghaṭikañca’.</p>
<p><a class="sc" id="24"></a><a class="vns" id="vns425"></a><a class="vnp" id="vnp423"></a><a class="ms" id="p_19Th2_511"></a><a class="msdiv" id="msdiv425"></a>Sopi vasitvā <span class="var" id="note134" title="pakkamatha (bj)">pakkhaṃ</span>,<br>
Atha tātaṃ bhaṇati ‘dehi me poṭṭhiṃ;<br>
Ghaṭikañca mallakañca,<br>
Punapi bhikkhaṃ carissāmi’.</p>
<p><a class="sc" id="25"></a><a class="vns" id="vns426"></a><a class="vnp" id="vnp424"></a><a class="ms" id="p_19Th2_512"></a><a class="msdiv" id="msdiv426"></a>Atha naṃ bhaṇatī tāto,<br>
Ammā sabbo ca me ñātigaṇavaggo;<br>
‘Kiṃ te na kīrati idha,<br>
Bhaṇa khippaṃ taṃ te karihi’ti.</p>
<p><a class="sc" id="26"></a><a class="vns" id="vns427"></a><a class="vnp" id="vnp425"></a><a class="ms" id="p_19Th2_513"></a><a class="msdiv" id="msdiv427"></a>Evaṃ bhaṇito bhaṇati,<br>
‘Yadi me attā sakkoti alaṃ mayhaṃ;<br>
Isidāsiyā na saha vacchaṃ,<br>
Ekagharehaṃ saha vatthuṃ’.</p>
<p><a class="sc" id="27"></a><a class="vns" id="vns428"></a><a class="vnp" id="vnp426"></a><a class="ms" id="p_19Th2_514"></a><a class="msdiv" id="msdiv428"></a>Vissajjito gato so,<br>
Ahampi ekākinī vicintemi;<br>
‘Āpucchitūna gacchaṃ,<br>
<span class="var" id="note135" title="maritāye (bj) | marituṃ (s2, s3)">Marituye</span> vā pabbajissaṃ vā’.</p>
<p><a class="sc" id="28"></a><a class="vns" id="vns429"></a><a class="vnp" id="vnp427"></a><a class="ms" id="p_19Th2_515"></a><a class="msdiv" id="msdiv429"></a>Atha ayyā jinadattā,<br>
Āgacchī gocarāya caramānā;<br>
Tātakulaṃ vinayadharī,<br>
Bahussutā sīlasampannā.</p>
<p><a class="sc" id="29"></a><a class="vns" id="vns430"></a><a class="vnp" id="vnp428"></a><a class="ms" id="p_19Th2_516"></a><a class="msdiv" id="msdiv430"></a>Taṃ disvāna amhākaṃ,<br>
<span class="var" id="note136" title="uṭṭhāya +">Uṭṭhāyāsanaṃ</span> tassā paññāpayiṃ;<br>
Nisinnāya ca pāde,<br>
Vanditvā bhojanamadāsiṃ.</p>
<p><a class="sc" id="30"></a><a class="vns" id="vns431"></a><a class="vnp" id="vnp429"></a><a class="ms" id="p_19Th2_517"></a><a class="msdiv" id="msdiv431"></a>Annena ca pānena ca,<br>
Khajjena ca yañca tattha sannihitaṃ;<br>
Santappayitvā avacaṃ,<br>
‘Ayye icchāmi pabbajituṃ’.</p>
<p><a class="sc" id="31"></a><a class="vns" id="vns432"></a><a class="vnp" id="vnp430"></a><a class="ms" id="p_19Th2_518"></a><a class="msdiv" id="msdiv432"></a>Atha maṃ bhaṇatī tāto,<br>
‘Idheva <span class="var" id="note137" title="puttike (s2, s3, mr)">puttaka</span> carāhi tvaṃ dhammaṃ;<br>
Annena ca pānena ca,<br>
Tappaya samaṇe dvijātī ca’.</p>
<p><a class="sc" id="32"></a><a class="vns" id="vns433"></a><a class="vnp" id="vnp431"></a><a class="ms" id="p_19Th2_519"></a><a class="msdiv" id="msdiv433"></a>Athahaṃ bhaṇāmi tātaṃ,<br>
Rodantī añjaliṃ paṇāmetvā;<br>
‘Pāpañhi mayā pakataṃ,<br>
Kammaṃ taṃ nijjaressāmi’.</p>
<p><a class="sc" id="33"></a><a class="vns" id="vns434"></a><a class="vnp" id="vnp432"></a><a class="pts" id="pts166"></a><a class="ms" id="p_19Th2_520"></a><a class="msdiv" id="msdiv434"></a>Atha maṃ bhaṇatī tāto,<br>
‘Pāpuṇa bodhiñca aggadhammañca;<br>
Nibbānañca labhassu,<br>
Yaṃ sacchikarī dvipadaseṭṭho’.</p>
<p><a class="sc" id="34"></a><a class="vns" id="vns435"></a><a class="vnp" id="vnp433"></a><a class="ms" id="p_19Th2_521"></a><a class="msdiv" id="msdiv435"></a>Mātāpitū abhivādayitvā,<br>
Sabbañca ñātigaṇavaggaṃ;<br>
Sattāhaṃ pabbajitā,<br>
Tisso vijjā aphassayiṃ.</p>
<p><a class="sc" id="35"></a><a class="vns" id="vns436"></a><a class="vnp" id="vnp434"></a><a class="ms" id="p_19Th2_522"></a><a class="msdiv" id="msdiv436"></a>Jānāmi attano satta,<br>
Jātiyo yassayaṃ phalavipāko;<br>
Taṃ tava ācikkhissaṃ,<br>
Taṃ ekamanā nisāmehi.</p>
<p><a class="sc" id="36"></a><a class="vns" id="vns437"></a><a class="vnp" id="vnp435"></a><a class="ms" id="p_19Th2_523"></a><a class="msdiv" id="msdiv437"></a>Nagaramhi <span class="var" id="note138" title="erakakacche (s2, s3, pts1-2, mr)">erakacche</span>,<br>
Suvaṇṇakāro ahaṃ pahūtadhano;<br>
Yobbanamadena matto,<br>
So paradāraṃ asevihaṃ.</p>
<p><a class="sc" id="37"></a><a class="vns" id="vns438"></a><a class="vnp" id="vnp436"></a><a class="ms" id="p_19Th2_524"></a><a class="msdiv" id="msdiv438"></a>Sohaṃ tato cavitvā,<br>
Nirayamhi apaccisaṃ ciraṃ;<br>
Pakko tato ca uṭṭhahitvā,<br>
Makkaṭiyā kucchimokkamiṃ.</p>
<p><a class="sc" id="38"></a><a class="vns" id="vns439"></a><a class="vnp" id="vnp437"></a><a class="ms" id="p_19Th2_525"></a><a class="msdiv" id="msdiv439"></a>Sattāhajātakaṃ maṃ,<br>
Mahākapi yūthapo nillacchesi;<br>
Tassetaṃ kammaphalaṃ,<br>
Yathāpi gantvāna paradāraṃ.</p>
<p><a class="sc" id="39"></a><a class="vns" id="vns440"></a><a class="vnp" id="vnp438"></a><a class="ms" id="p_19Th2_526"></a><a class="msdiv" id="msdiv440"></a>Sohaṃ tato cavitvā,<br>
Kālaṃ karitvā sindhavāraññe;<br>
Kāṇāya ca khañjāya ca,<br>
Eḷakiyā kucchimokkamiṃ.</p>
<p><a class="sc" id="40"></a><a class="vns" id="vns441"></a><a class="vnp" id="vnp439"></a><a class="ms" id="p_19Th2_527"></a><a class="msdiv" id="msdiv441"></a>Dvādasa vassāni ahaṃ,<br>
Nillacchito dārake parivahitvā;<br>
Kimināvaṭṭo akallo,<br>
Yathāpi gantvāna paradāraṃ.</p>
<p><a class="sc" id="41"></a><a class="vns" id="vns442"></a><a class="vnp" id="vnp440"></a><a class="ms" id="p_19Th2_528"></a><a class="msdiv" id="msdiv442"></a>Sohaṃ tato cavitvā,<br>
Govāṇijakassa gāviyā jāto;<br>
Vaccho lākhātambo,<br>
Nillacchito dvādase māse.</p>
<p><a class="sc" id="42"></a><a class="vns" id="vns443"></a><a class="vnp" id="vnp441"></a><a class="ms" id="p_19Th2_529"></a><a class="msdiv" id="msdiv443"></a><span class="var" id="note139" title="te puna (s2, s3, pts1-2, mr) | vodhuna (Ma-aka)">Voḍhūna</span> naṅgalamahaṃ,<br>
Sakaṭañca dhārayāmi;<br>
Andhovaṭṭo akallo,<br>
Yathāpi gantvāna paradāraṃ.</p>
<p><a class="sc" id="43"></a><a class="vns" id="vns444"></a><a class="vnp" id="vnp442"></a><a class="ms" id="p_19Th2_530"></a><a class="msdiv" id="msdiv444"></a>Sohaṃ tato cavitvā,<br>
Vīthiyā dāsiyā ghare jāto;<br>
Neva mahilā na puriso,<br>
Yathāpi gantvāna paradāraṃ.</p>
<p><a class="sc" id="44"></a><a class="vns" id="vns445"></a><a class="vnp" id="vnp443"></a><a class="pts" id="pts167"></a><a class="ms" id="p_19Th2_531"></a><a class="msdiv" id="msdiv445"></a>Tiṃsativassamhi mato,<br>
Sākaṭikakulamhi dārikā jātā;<br>
Kapaṇamhi appabhoge,<br>
Dhanika purisapātabahulamhi.</p>
<p><a class="sc" id="45"></a><a class="vns" id="vns446"></a><a class="vnp" id="vnp444"></a><a class="ms" id="p_19Th2_532"></a><a class="msdiv" id="msdiv446"></a>Taṃ maṃ tato satthavāho,<br>
Ussannāya vipulāya vaḍḍhiyā;<br>
Okaḍḍhati vilapantiṃ,<br>
Acchinditvā kulagharasmā.</p>
<p><a class="sc" id="46"></a><a class="vns" id="vns447"></a><a class="vnp" id="vnp445"></a><a class="ms" id="p_19Th2_533"></a><a class="msdiv" id="msdiv447"></a>Atha soḷasame vasse,<br>
Disvā maṃ pattayobbanaṃ kaññaṃ;<br>
Orundhatassa putto,<br>
Giridāso nāma nāmena.</p>
<p><a class="sc" id="47"></a><a class="vns" id="vns448"></a><a class="vnp" id="vnp446"></a><a class="ms" id="p_19Th2_534"></a><a class="msdiv" id="msdiv448"></a>Tassapi aññā bhariyā,<br>
Sīlavatī guṇavatī yasavatī ca;<br>
<span class="var" id="note140" title="anuvattā (mr)">Anurattā</span> bhattāraṃ,<br>
<span class="var" id="note141" title="tassa taṃ (?)">Tassāhaṃ</span> viddesanamakāsiṃ.</p>
<p><a class="sc" id="48"></a><a class="vns" id="vns449"></a><a class="vnp" id="vnp447"></a><a class="ms" id="p_19Th2_535"></a><a class="msdiv" id="msdiv449"></a>Tassetaṃ kammaphalaṃ,<br>
Yaṃ maṃ apakīritūna gacchanti;<br>
Dāsīva upaṭṭhahantiṃ,<br>
Tassapi anto kato mayā”ti.</p>
</blockquote>
<p class="endsutta"><a class="sc" id="49"></a><a class="ms" id="p_19Th2_536"></a>… Isidāsī therī ….</p>
<p class="endsection"><a class="sc" id="50"></a><a class="ms" id="p_19Th2_537"></a>Cattālīsanipāto niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class="publication-date">2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
