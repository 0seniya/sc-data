<!DOCTYPE html>
<html>
<head>
<meta charset="utf-8">
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thig6.1">
<article>
<div class="hgroup">
<p class="division">Therīgāthā</p>
<p>Chakkanipāta</p>
<h1>1. Pañcasatamattātherīgāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns127"></a><a class="vnp" id="vnp127"></a><a class="ms" id="p_19Th2_182"></a><a class="msdiv" id="msdiv127"></a>“Yassa maggaṃ na jānāsi,<br>
āgatassa gatassa vā;<br>
Taṃ kuto <span class="var" id="note49" title="āgataṃ (bj, s2, s3, pts1-2)">cāgataṃ</span> <span class="var" id="note50" title="puttaṃ (s2, s3, pts1-2)">sattaṃ</span>,<br>
‘mama putto’ti rodasi.</p>
<p><a class="sc" id="2"></a><a class="vns" id="vns128"></a><a class="vnp" id="vnp128"></a><a class="ms" id="p_19Th2_183"></a><a class="msdiv" id="msdiv128"></a>Maggañca <span class="var" id="note51" title="kho'tha (mr)">khossa</span> jānāsi,<br>
āgatassa gatassa vā;<br>
Na naṃ samanusocesi,<br>
evaṃdhammā hi pāṇino.</p>
<p><a class="sc" id="3"></a><a class="vns" id="vns129"></a><a class="vnp" id="vnp129"></a><a class="ms" id="p_19Th2_184"></a><a class="msdiv" id="msdiv129"></a>Ayācito tatāgacchi,<br>
<span class="var" id="note52" title="ananuññāto (bj, s2, s3, pts1-2)">nānuññāto</span> ito gato;<br>
Kutoci nūna āgantvā,<br>
vasitvā katipāhakaṃ;<br>
Itopi aññena gato,<br>
tatopaññena gacchati.</p>
<p><a class="sc" id="4"></a><a class="vns" id="vns130"></a><a class="vnp" id="vnp130"></a><a class="ms" id="p_19Th2_185"></a><a class="msdiv" id="msdiv130"></a>Peto manussarūpena,<br>
saṃsaranto gamissati;<br>
Yathāgato tathā gato,<br>
kā tattha paridevanā”.</p>
<p><a class="sc" id="5"></a><a class="vns" id="vns131"></a><a class="vnp" id="vnp131"></a><a class="ms" id="p_19Th2_186"></a><a class="msdiv" id="msdiv131"></a>“<span class="var" id="note53" title="abbuyhi (s2, s3) | abbuhi (pts1-2)">Abbahī</span> vata me sallaṃ,<br>
duddasaṃ hadayassitaṃ;<br>
Yā me sokaparetāya,<br>
puttasokaṃ byapānudi.</p>
<p><a class="sc" id="6"></a><a class="vns" id="vns132"></a><a class="vnp" id="vnp132"></a><a class="ms" id="p_19Th2_187"></a><a class="msdiv" id="msdiv132"></a>Sājja abbūḷhasallāhaṃ,<br>
Nicchātā parinibbutā;<br>
Buddhaṃ dhammañca saṃghañca,<br>
Upemi saraṇaṃ muniṃ”.</p>
</blockquote>
<p><a class="sc" id="7"></a><a class="ms" id="p_19Th2_188"></a>Itthaṃ sudaṃ <span class="var" id="note54" title="pañcasatā paṭācārā (s2, s3, pts1-2)">pañcasatamattā</span> therī bhikkhuniyo … pe ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
