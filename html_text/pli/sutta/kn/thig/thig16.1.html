<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="thig16.1">
<article>
<div class="hgroup">
<p class="division">Therīgāthā</p>
<p>Mahānipāta</p>
<h1>1. Sume­dhā­therī­gāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns450"></a><a class="vnp" id="vnp448"></a><a class="ms" id="p_19Th2_538"></a><a class="msdiv" id="msdiv450"></a>Mantāvatiyā nagare,<br/>
Rañño koñcassa aggamahesiyā;<br/>
Dhītā āsiṃ sumedhā,<br/>
Pasāditā sāsanakarehi.</p>
<p><a class="sc" id="2"></a><a class="vns" id="vns451"></a><a class="vnp" id="vnp449"></a><a class="ms" id="p_19Th2_539"></a><a class="msdiv" id="msdiv451"></a>Sīlavatī cittakathā,<br/>
Bahussutā buddhasāsane vinitā;<br/>
Mātāpitaro upagamma,<br/>
Bhaṇati “ubhayo nisāmetha.</p>
<p><a class="sc" id="3"></a><a class="vns" id="vns452"></a><a class="vnp" id="vnp450"></a><a class="ms" id="p_19Th2_540"></a><a class="msdiv" id="msdiv452"></a>Nib­bā­nā­bhira­tā­haṃ,<br/>
Asassataṃ bhavagataṃ yadipi dibbaṃ;<br/>
<span class="var" id="note142" title="kimaṅga pana (bj, s2, pts1-2) | kiṃ pana (?)">Kimaṅgaṃ pana</span> tucchā kāmā,<br/>
Appassādā bahuvighātā.</p>
<p><a class="sc" id="4"></a><a class="vns" id="vns453"></a><a class="vnp" id="vnp451"></a><a class="ms" id="p_19Th2_541"></a><a class="msdiv" id="msdiv453"></a>Kāmā kaṭukā āsī,<br/>
Visūpamā yesu mucchitā bālā;<br/>
Te dīgharattaṃ niraye,<br/>
Samappitā <span class="var" id="note143" title="haññare dukhitā (?)">haññante dukkhitā</span>.</p>
<p><a class="sc" id="5"></a><a class="vns" id="vns454"></a><a class="vnp" id="vnp452"></a><a class="ms" id="p_19Th2_542"></a><a class="msdiv" id="msdiv454"></a>Socanti pāpakammā,<br/>
Vinipāte pāpavaddhino sadā;<br/>
Kāyena ca vācāya ca,<br/>
Manasā ca asaṃvutā bālā.</p>
<p><a class="sc" id="6"></a><a class="vns" id="vns455"></a><a class="vnp" id="vnp453"></a><a class="ms" id="p_19Th2_543"></a><a class="msdiv" id="msdiv455"></a>Bālā te duppaññā,<br/>
Acetanā duk­kha­sa­muda­yo­ruddhā;<br/>
Desente ajānantā,<br/>
Na bujjhare ariyasaccāni.</p>
<p><a class="sc" id="7"></a><a class="vns" id="vns456"></a><a class="vnp" id="vnp454"></a><a class="pts" id="pts168"></a><a class="ms" id="p_19Th2_544"></a><a class="msdiv" id="msdiv456"></a>Saccāni amma buddha­vara­desitāni,<br/>
Te bahutarā ajānantā ye;<br/>
Abhinandanti bhavagataṃ,<br/>
Pihenti devesu upapattiṃ.</p>
<p><a class="sc" id="8"></a><a class="vns" id="vns457"></a><a class="vnp" id="vnp455"></a><a class="ms" id="p_19Th2_545"></a><a class="msdiv" id="msdiv457"></a>Devesupi upapatti,<br/>
Asassatā bhavagate aniccamhi;<br/>
Na ca santasanti bālā,<br/>
Punappunaṃ jāyitabbassa.</p>
<p><a class="sc" id="9"></a><a class="vns" id="vns458"></a><a class="vnp" id="vnp456"></a><a class="ms" id="p_19Th2_546"></a><a class="msdiv" id="msdiv458"></a>Cattāro vinipātā,<br/>
<span class="var" id="note144" title="dve (sabbattha)">Duve</span> ca gatiyo kathañci labbhanti;<br/>
Na ca vini­pāta­gatānaṃ,<br/>
Pabbajjā atthi nirayesu.</p>
<p><a class="sc" id="10"></a><a class="vns" id="vns459"></a><a class="vnp" id="vnp457"></a><a class="ms" id="p_19Th2_547"></a><a class="msdiv" id="msdiv459"></a>Anujānātha maṃ ubhayo,<br/>
Pabbajituṃ dasabalassa pāvacane;<br/>
Appossukkā ghaṭissaṃ,<br/>
Jāti­maraṇap­pahānāya.</p>
<p><a class="sc" id="11"></a><a class="vns" id="vns460"></a><a class="vnp" id="vnp458"></a><a class="ms" id="p_19Th2_548"></a><a class="msdiv" id="msdiv460"></a>Kiṃ <span class="var" id="note145" title="bhavagatena (s2, s3, pts1-2)">bhavagate</span> abhinanditena,<br/>
Kāyakalinā asārena;<br/>
Bhavataṇhāya nirodhā,<br/>
Anujānātha pabbajissāmi.</p>
<p><a class="sc" id="12"></a><a class="vns" id="vns461"></a><a class="vnp" id="vnp459"></a><a class="ms" id="p_19Th2_549"></a><a class="msdiv" id="msdiv461"></a>Buddhānaṃ uppādo vivajjito,<br/>
Akkhaṇo khaṇo laddho;<br/>
Sīlāni brahmacariyaṃ,<br/>
Yāvajīvaṃ na dūseyyaṃ”.</p>
<p><a class="sc" id="13"></a><a class="vns" id="vns462"></a><a class="vnp" id="vnp460"></a><a class="ms" id="p_19Th2_550"></a><a class="msdiv" id="msdiv462"></a>Evaṃ bhaṇati sumedhā,<br/><span class="var" id="note146" title=" atha naṃ mātāpitaro ahaṃsu;">Mātāpitaro “na tāva āhāraṃ;<br/><span class="var" id="note147" title="āhariyāmi (bj) | āhariya (pts1-2) | āhārisaṃ (?)">Āharissaṃ</span> gahaṭṭhā,<br/>Maraṇavasaṃ gatāva hessāmi”</span>.</p>
<p><a class="sc" id="14"></a><a class="vns" id="vns463"></a><a class="vnp" id="vnp461"></a><a class="ms" id="p_19Th2_551"></a><a class="msdiv" id="msdiv463"></a>Mātā dukkhitā rodati pitā ca,<br/>
Assā sabbaso samabhihato;<br/>
Ghaṭenti saññāpetuṃ,<br/>
Pāsādatale chamāpatitaṃ.</p>
<p><a class="sc" id="15"></a><a class="vns" id="vns464"></a><a class="vnp" id="vnp462"></a><a class="ms" id="p_19Th2_552"></a><a class="msdiv" id="msdiv464"></a>“Uṭṭhehi puttaka kiṃ soci,<br/>
Tena dinnāsi vāraṇavatimhi;<br/>
Rājā <span class="var" id="note149" title="aṇīkadatto (bj) | anikaratto (s2, s3, pts1-2)">anīkaratto</span>,<br/>
Abhirūpo tassa tvaṃ dinnā.</p>
<p><a class="sc" id="16"></a><a class="vns" id="vns465"></a><a class="vnp" id="vnp463"></a><a class="ms" id="p_19Th2_553"></a><a class="msdiv" id="msdiv465"></a>Aggamahesī bhavissasi,<br/>
Anikarattassa rājino bhariyā;<br/>
Sīlāni brahmacariyaṃ,<br/>
Pabbajjā dukkarā puttaka.</p>
<p><a class="sc" id="17"></a><a class="vns" id="vns466"></a><a class="vnp" id="vnp464"></a><a class="ms" id="p_19Th2_554"></a><a class="msdiv" id="msdiv466"></a>Rajje āṇā dhana­missa­riyaṃ,<br/>
Bhogā sukhā daharikāsi;<br/>
Bhuñjāhi kāmabhoge,<br/>
Vāreyyaṃ hotu te putta”.</p>
<p><a class="sc" id="18"></a><a class="vns" id="vns467"></a><a class="vnp" id="vnp465"></a><a class="ms" id="p_19Th2_555"></a><a class="msdiv" id="msdiv467"></a>Atha ne bhaṇati sumedhā,<br/>
“Mā edisikāni ­bha­vaga­ta­masāraṃ;<br/>
Pabbajjā vā hohiti,<br/>
Maraṇaṃ vā me na ceva vāreyyaṃ.</p>
<p><a class="sc" id="19"></a><a class="vns" id="vns468"></a><a class="vnp" id="vnp466"></a><a class="pts" id="pts169"></a><a class="ms" id="p_19Th2_556"></a><a class="msdiv" id="msdiv468"></a>Kimiva pūtikā­ya­masuciṃ,<br/>
Savanagandhaṃ bhayānakaṃ kuṇapaṃ;<br/>
Abhisaṃ­vi­seyyaṃ bhastaṃ,<br/>
Asakiṃ paggharitaṃ asucipuṇṇaṃ.</p>
<p><a class="sc" id="20"></a><a class="vns" id="vns469"></a><a class="vnp" id="vnp467"></a><a class="ms" id="p_19Th2_557"></a><a class="msdiv" id="msdiv469"></a>Kimiva tahaṃ jānantī,<br/>
Vikūlakaṃ maṃsa­soṇi­tu­palittaṃ;<br/>
Kimikulālayaṃ sakuṇabhattaṃ,<br/>
Kaḷevaraṃ kissa diyyati.</p>
<p><a class="sc" id="21"></a><a class="vns" id="vns470"></a><a class="vnp" id="vnp468"></a><a class="ms" id="p_19Th2_558"></a><a class="msdiv" id="msdiv470"></a>Nibbuyhati susānaṃ,<br/>
Aciraṃ kāyo apetaviññāṇo;<br/>
<span class="var" id="note150" title="chaḍḍito (s2, s3) | chuṭṭho (pts1-2, mr)">Chuddho</span> kaḷiṅgaraṃ viya,<br/>
Jigucchamānehi ñātīhi.</p>
<p><a class="sc" id="22"></a><a class="vns" id="vns471"></a><a class="vnp" id="vnp469"></a><a class="ms" id="p_19Th2_559"></a><a class="msdiv" id="msdiv471"></a><span class="var" id="note151" title="chaḍḍūna (s2, s3, pts1-2) | chuṭṭhuna (mr)">Chuddhūna</span> naṃ susāne,<br/>
Parabhattaṃ <span class="var" id="note152" title="nhāyare (?)">nhāyanti</span> jigucchantā;<br/>
Niyakā mātāpitaro,<br/>
Kiṃ pana sādhāraṇā janatā.</p>
<p><a class="sc" id="23"></a><a class="vns" id="vns472"></a><a class="vnp" id="vnp470"></a><a class="ms" id="p_19Th2_560"></a><a class="msdiv" id="msdiv472"></a>Ajjhositā asāre,<br/>
Kaḷevare aṭṭhin­hāru­saṃ­ghāte;<br/>
Kheḷas­succāras­sava,<br/>
<span class="var" id="note153" title="khelas­succāra­passava (bj) | kheḷas­su­muc­chāssava­pari­puṇṇe (pts1-2)">Paripuṇṇe</span> pūtikāyamhi.</p>
<p><a class="sc" id="24"></a><a class="vns" id="vns473"></a><a class="vnp" id="vnp471"></a><a class="ms" id="p_19Th2_561"></a><a class="msdiv" id="msdiv473"></a>Yo naṃ vinibbhujitvā,<br/>
Abbhanta­ra­massa bāhiraṃ kayirā;<br/>
Gandhassa asahamānā,<br/>
Sakāpi mātā jiguccheyya.</p>
<p><a class="sc" id="25"></a><a class="vns" id="vns474"></a><a class="vnp" id="vnp472"></a><a class="ms" id="p_19Th2_562"></a><a class="msdiv" id="msdiv474"></a>Khan­dha­dhātu­āyata­naṃ,<br/>
Saṅkhataṃ jātimūlakaṃ dukkhaṃ;<br/>
Yoniso anuvicinantī,<br/>
Vāreyyaṃ kissa iccheyyaṃ.</p>
<p><a class="sc" id="26"></a><a class="vns" id="vns475"></a><a class="vnp" id="vnp473"></a><a class="ms" id="p_19Th2_563"></a><a class="msdiv" id="msdiv475"></a>Divase divase tisatti,<br/>
Satāni navanavā pateyyuṃ kāyamhi;<br/>
Vassasatampi ca ghāto,<br/>
Seyyo dukkhassa cevaṃ khayo.</p>
<p><a class="sc" id="27"></a><a class="vns" id="vns476"></a><a class="vnp" id="vnp474"></a><a class="ms" id="p_19Th2_564"></a><a class="msdiv" id="msdiv476"></a>Ajjhupagacche ghātaṃ,<br/>
Yo viññāyevaṃ satthuno vacanaṃ;<br/>
‘Dīgho <span class="var" id="note154" title="ca tesaṃ (s2, s3) | vo (mr)">tesaṃ</span> saṃsāro,<br/>
Punappunaṃ haññamānānaṃ’.</p>
<p><a class="sc" id="28"></a><a class="vns" id="vns477"></a><a class="vnp" id="vnp475"></a><a class="pts" id="pts170"></a><a class="ms" id="p_19Th2_565"></a><a class="msdiv" id="msdiv477"></a>Devesu manussesu ca,<br/>
Tiracchā­na­yoniyā asurakāye;<br/>
Petesu ca nirayesu ca,<br/>
Aparimitā dissare ghātā.</p>
<p><a class="sc" id="29"></a><a class="vns" id="vns478"></a><a class="vnp" id="vnp476"></a><a class="ms" id="p_19Th2_566"></a><a class="msdiv" id="msdiv478"></a>Ghātā nirayesu bahū,<br/>
Vini­pāta­gatassa <span class="var" id="note155" title="kilissamānassa (s2, s3, pts1-2, mr)">pīḷiyamānassa</span>;<br/>
Devesupi attāṇaṃ,<br/>
Nibbānasukhā paraṃ natthi.</p>
<p><a class="sc" id="30"></a><a class="vns" id="vns479"></a><a class="vnp" id="vnp477"></a><a class="ms" id="p_19Th2_567"></a><a class="msdiv" id="msdiv479"></a>Pattā te nibbānaṃ,<br/>
Ye yuttā dasabalassa pāvacane;<br/>
Appossukkā ghaṭenti,<br/>
Jāti­maraṇap­pahānāya.</p>
<p><a class="sc" id="31"></a><a class="vns" id="vns480"></a><a class="vnp" id="vnp478"></a><a class="ms" id="p_19Th2_568"></a><a class="msdiv" id="msdiv480"></a>Ajjeva tātabhinikkha-<br/>
Missaṃ bhogehi kiṃ asārehi;<br/>
Nibbinnā me kāmā,<br/>
Vantasamā tālavatthukatā”.</p>
<p><a class="sc" id="32"></a><a class="vns" id="vns481"></a><a class="vnp" id="vnp479"></a><a class="ms" id="p_19Th2_569"></a><a class="msdiv" id="msdiv481"></a>Sā cevaṃ bhaṇati pitara-<br/>
Manīkaratto ca yassa sā dinnā;<br/>
Upayāsi vāraṇavate,<br/>
­Vārey­ya­mu­paṭṭhite kāle.</p>
<p><a class="sc" id="33"></a><a class="vns" id="vns482"></a><a class="vnp" id="vnp480"></a><a class="ms" id="p_19Th2_570"></a><a class="msdiv" id="msdiv482"></a>Atha asita­nicita­muduke,<br/>
Kese khaggena chindiya sumedhā;<br/>
Pāsādaṃ <span class="var" id="note156" title="pidhetvā (bj, s2, s3) | padhatvā (pts1-2) | pidhitvā (mr)">pidahitvā</span>,<br/>
Paṭhamajjhānaṃ samāpajji.</p>
<p><a class="sc" id="34"></a><a class="vns" id="vns483"></a><a class="vnp" id="vnp481"></a><a class="ms" id="p_19Th2_571"></a><a class="msdiv" id="msdiv483"></a>Sā ca tahiṃ samāpannā,<br/>
Anīkaratto ca āgato nagaraṃ;<br/>
Pāsāde <span class="var" id="note157" title="pāsādeva (bj, s2, s3, pts1-2)">ca</span> sumedhā,<br/>
<span class="var" id="note158" title="aniccasaññā (sabbattha)">Aniccasaññaṃ</span> subhāveti.</p>
<p><a class="sc" id="35"></a><a class="vns" id="vns484"></a><a class="vnp" id="vnp482"></a><a class="ms" id="p_19Th2_572"></a><a class="msdiv" id="msdiv484"></a>Sā ca manasi karoti,<br/>
Anīkaratto ca āruhī turitaṃ;<br/>
Maṇika­naka­bhū­sitaṅgo,<br/>
Katañjalī yācati sumedhaṃ.</p>
<p><a class="sc" id="36"></a><a class="vns" id="vns485"></a><a class="vnp" id="vnp483"></a><a class="ms" id="p_19Th2_573"></a><a class="msdiv" id="msdiv485"></a>“Rajje āṇādhanamissa-<br/>
Riyaṃ bhogā sukhā daharikāsi;<br/>
Bhuñjāhi kāmabhoge,<br/>
Kāmasukhā dullabhā loke.</p>
<p><a class="sc" id="37"></a><a class="vns" id="vns486"></a><a class="vnp" id="vnp484"></a><a class="ms" id="p_19Th2_574"></a><a class="msdiv" id="msdiv486"></a>Nissaṭṭhaṃ te rajjaṃ,<br/>
Bhoge bhuñjassu dehi dānāni;<br/>
Mā dummanā ahosi,<br/>
<span class="var" id="note159" title="mātāpitaro ca te dukhitā (?)">Mātāpitaro te dukkhitā</span>”.</p>
<p><a class="sc" id="38"></a><a class="vns" id="vns487"></a><a class="vnp" id="vnp485"></a><a class="ms" id="p_19Th2_575"></a><a class="msdiv" id="msdiv487"></a>Taṃ taṃ bhaṇati sumedhā,<br/>
Kāmehi anatthikā vigatamohā;<br/>
“Mā kāme abhinandi,<br/>
Kāmesvādīnavaṃ passa.</p>
<p><a class="sc" id="39"></a><a class="vns" id="vns488"></a><a class="vnp" id="vnp486"></a><a class="pts" id="pts171"></a><a class="ms" id="p_19Th2_576"></a><a class="msdiv" id="msdiv488"></a>Cātuddīpo rājā,<br/>
Mandhātā āsi kāma­bhogi­namaggo;<br/>
Atitto kālaṅkato,<br/>
Na cassa paripūritā icchā.</p>
<p><a class="sc" id="40"></a><a class="vns" id="vns489"></a><a class="vnp" id="vnp487"></a><a class="ms" id="p_19Th2_577"></a><a class="msdiv" id="msdiv489"></a>Satta ratanāni vasseyya,<br/>
Vuṭṭhimā dasadisā samantena;<br/>
Na catthi titti kāmānaṃ,<br/>
Atittāva maranti narā.</p>
<p><a class="sc" id="41"></a><a class="vns" id="vns490"></a><a class="vnp" id="vnp488"></a><a class="ms" id="p_19Th2_578"></a><a class="msdiv" id="msdiv490"></a>Asisūnūpamā kāmā,<br/>
kāmā sappasiropamā;<br/>
Ukkopamā anudahanti,<br/>
<span class="var" id="note160" title="... kaṅkhala (bj) | ... kaṅkāla (pts1-2)">aṭṭhikaṅkala</span> sannibhā.</p>
<p><a class="sc" id="42"></a><a class="vns" id="vns491"></a><a class="vnp" id="vnp489"></a><a class="ms" id="p_19Th2_579"></a><a class="msdiv" id="msdiv491"></a>Aniccā adhuvā kāmā,<br/>
bahudukkhā mahāvisā;<br/>
Ayoguḷova santatto,<br/>
aghamūlā dukhapphalā.</p>
<p><a class="sc" id="43"></a><a class="vns" id="vns492"></a><a class="vnp" id="vnp490"></a><a class="ms" id="p_19Th2_580"></a><a class="msdiv" id="msdiv492"></a>Rukkhap­phalū­pamā kāmā,<br/>
maṃsapesūpamā dukhā;<br/>
Supinopamā vañcaniyā,<br/>
kāmā yācitakūpamā.</p>
<p><a class="sc" id="44"></a><a class="vns" id="vns493"></a><a class="vnp" id="vnp491"></a><a class="ms" id="p_19Th2_581"></a><a class="msdiv" id="msdiv493"></a>Sattisūlūpamā kāmā,<br/>
rogo gaṇḍo aghaṃ nighaṃ;<br/>
Aṅgāra­kāsu­sadisā,<br/>
aghamūlaṃ bhayaṃ vadho.</p>
<p><a class="sc" id="45"></a><a class="vns" id="vns494"></a><a class="vnp" id="vnp492"></a><a class="ms" id="p_19Th2_582"></a><a class="msdiv" id="msdiv494"></a>Evaṃ bahudukkhā kāmā,<br/>
akkhātā antarāyikā;<br/>
Gacchatha na me bhavagate,<br/>
vissāso atthi attano.</p>
<p><a class="sc" id="46"></a><a class="vns" id="vns485"></a><a class="vnp" id="vnp493"></a><a class="ms" id="p_19Th2_583"></a><a class="msdiv" id="msdiv495"></a>Kiṃ mama paro karissati,<br/>
Attano sīsamhi ḍayhamānamhi;<br/>
Anubandhe jarāmaraṇe,<br/>
Tassa ghātāya ghaṭitabbaṃ”.</p>
<p><a class="sc" id="47"></a><a class="vns" id="vns486"></a><a class="vnp" id="vnp494"></a><a class="ms" id="p_19Th2_584"></a><a class="msdiv" id="msdiv496"></a>Dvāraṃ <span class="var" id="note161" title="avāpuritvāhaṃ (bj) | apāpuṇit­vā­nāyaṃ (s2, s3) | apāpuṇitvāna'yaṃ (pts1-2)">apāpurit­vā­nahaṃ</span>,<br/>
Mātāpitaro anīkarattañca;<br/>
Disvāna chamaṃ nisinne,<br/>
Rodante idamavocaṃ.</p>
<p><a class="sc" id="48"></a><a class="vns" id="vns497"></a><a class="vnp" id="vnp495"></a><a class="ms" id="p_19Th2_585"></a><a class="msdiv" id="msdiv497"></a>“Dīgho bālānaṃ saṃsāro,<br/>
Punappunañca rodataṃ;<br/>
Anamatagge pitu maraṇe,<br/>
Bhātu vadhe attano ca vadhe.</p>
<p><a class="sc" id="49"></a><a class="vns" id="vns498"></a><a class="vnp" id="vnp496"></a><a class="ms" id="p_19Th2_586"></a><a class="msdiv" id="msdiv498"></a>Assu thaññaṃ rudhiraṃ,<br/>
Saṃsāraṃ anamataggato saratha;<br/>
Sattānaṃ saṃsarataṃ,<br/>
Sarāhi aṭṭhīnañca sannicayaṃ.</p>
<p><a class="sc" id="50"></a><a class="vns" id="vns499"></a><a class="vnp" id="vnp497"></a><a class="ms" id="p_19Th2_587"></a><a class="msdiv" id="msdiv499"></a><span class="var" id="note162" title="sarassu caturo udadhī (?)">Sara caturodadhī</span>,<br/>
Upanīte assu­thañña­ru­dhi­ramhi;<br/>
Sara ekakappa­maṭṭhī­naṃ,<br/>
Sañcayaṃ vipulena samaṃ.</p>
<p><a class="sc" id="51"></a><a class="vns" id="vns500"></a><a class="vnp" id="vnp498"></a><a class="pts" id="pts172"></a><a class="ms" id="p_19Th2_588"></a><a class="msdiv" id="msdiv500"></a>Anamatagge saṃsarato,<br/>
<span class="var" id="note163" title="mahāmahiṃ (?)">Mahiṃ</span> jambu­dīpa­mu­panī­taṃ;<br/>
Kolaṭ­ṭhi­matta­guḷikā,<br/>
Mātā mātusveva nappahonti.</p>
<p><a class="sc" id="52"></a><a class="vns" id="vns501"></a><a class="vnp" id="vnp499"></a><a class="ms" id="p_19Th2_589"></a><a class="msdiv" id="msdiv501"></a><span class="var" id="note164" title="sara tiṇakaṭ­ṭha­sā­khā­palāsaṃ (bj, s2, s3) | sara tiṇakaṭṭhaṃ sākhāpalāsaṃ (pts1-2)">Tiṇakaṭ­ṭha­sā­khā­palāsaṃ</span>,<br/>
Upanītaṃ anamataggato sara;<br/>
Caturaṅgulikā ghaṭikā,<br/>
Pitupitusveva nappahonti.</p>
<p><a class="sc" id="53"></a><a class="vns" id="vns502"></a><a class="vnp" id="vnp500"></a><a class="ms" id="p_19Th2_590"></a><a class="msdiv" id="msdiv502"></a>Sara kāṇakacchapaṃ pubba-<br/>
Samudde aparato ca yugachiddaṃ;<br/>
<span class="var" id="note165" title="sara (bj)">Siraṃ</span> tassa ca paṭimukkaṃ,<br/>
­Manus­sa­lābhamhi opammaṃ.</p>
<p><a class="sc" id="54"></a><a class="vns" id="vns503"></a><a class="vnp" id="vnp501"></a><a class="ms" id="p_19Th2_591"></a><a class="msdiv" id="msdiv503"></a>Sara rūpaṃ pheṇapiṇḍopa-<br/>
Massa kāyakalino asārassa;<br/>
Khandhe passa anicce,<br/>
Sarāhi niraye bahuvighāte.</p>
<p><a class="sc" id="55"></a><a class="vns" id="vns504"></a><a class="vnp" id="vnp502"></a><a class="ms" id="p_19Th2_592"></a><a class="msdiv" id="msdiv504"></a>Sara kaṭasiṃ vaḍḍhente,<br/>
Punappunaṃ tāsu tāsu jātīsu;<br/>
Sara kumbhī­la­bhayāni ca,<br/>
Sarāhi cattāri saccāni.</p>
<p><a class="sc" id="56"></a><a class="vns" id="vns505"></a><a class="vnp" id="vnp503"></a><a class="ms" id="p_19Th2_593"></a><a class="msdiv" id="msdiv505"></a>Amatamhi vijjamāne,<br/>
Kiṃ tava pañcakaṭukena pītena;<br/>
Sabbā hi kāmaratiyo,<br/>
Kaṭukatarā pañcakaṭukena.</p>
<p><a class="sc" id="57"></a><a class="vns" id="vns506"></a><a class="vnp" id="vnp504"></a><a class="ms" id="p_19Th2_594"></a><a class="msdiv" id="msdiv506"></a>Amatamhi vijjamāne,<br/>
Kiṃ tava kāmehi ye <span class="var" id="note166" title="sapariḷāhā (bj)">pariḷāhā</span>;<br/>
Sabbā hi kāmaratiyo,<br/>
Jalitā kuthitā kampitā santāpitā.</p>
<p><a class="sc" id="58"></a><a class="vns" id="vns507"></a><a class="vnp" id="vnp505"></a><a class="ms" id="p_19Th2_595"></a><a class="msdiv" id="msdiv507"></a>Asapattamhi samāne,<br/>
Kiṃ tava kāmehi ye bahusapattā;<br/>
Rājaggi­cora­udakap­pi­yehi,<br/>
Sādhāraṇā kāmā bahusapattā.</p>
<p><a class="sc" id="59"></a><a class="vns" id="vns508"></a><a class="vnp" id="vnp506"></a><a class="ms" id="p_19Th2_596"></a><a class="msdiv" id="msdiv508"></a>Mokkhamhi vijjamāne,<br/>
Kiṃ tava kāmehi yesu vadhabandho;<br/>
Kāmesu hi asakāmā,<br/>
Vadha­bandha­du­khāni anubhonti.</p>
<p><a class="sc" id="60"></a><a class="vns" id="vns509"></a><a class="vnp" id="vnp507"></a><a class="pts" id="pts173"></a><a class="ms" id="p_19Th2_597"></a><a class="msdiv" id="msdiv509"></a>Ādīpitā tiṇukkā,<br/>
Gaṇhantaṃ dahanti neva muñcantaṃ;<br/>
Ukkopamā hi kāmā,<br/>
Dahanti ye te na muñcanti.</p>
<p><a class="sc" id="61"></a><a class="vns" id="vns510"></a><a class="vnp" id="vnp508"></a><a class="ms" id="p_19Th2_598"></a><a class="msdiv" id="msdiv510"></a>Mā appakassa hetu,<br/>
Kāmasukhassa vipulaṃ jahī sukhaṃ;<br/>
Mā puthulomova baḷisaṃ,<br/>
Gilitvā pacchā vihaññasi.</p>
<p><a class="sc" id="62"></a><a class="vns" id="vns511"></a><a class="vnp" id="vnp509"></a><a class="ms" id="p_19Th2_599"></a><a class="msdiv" id="msdiv511"></a>Kāmaṃ kāmesu damassu,<br/>
Tāva sunakhova saṅkhalābaddho;<br/>
Kāhinti khu taṃ kāmā,<br/>
Chātā sunakhaṃva caṇḍālā.</p>
<p><a class="sc" id="63"></a><a class="vns" id="vns512"></a><a class="vnp" id="vnp510"></a><a class="ms" id="p_19Th2_600"></a><a class="msdiv" id="msdiv512"></a>Aparimitañca dukkhaṃ,<br/>
Bahūni ca citta­do­manas­sāni;<br/>
Anubhohisi kāmayutto,<br/>
<span class="var" id="note167" title="paṭinissara (bj)">Paṭinissaja</span> addhuve kāme.</p>
<p><a class="sc" id="64"></a><a class="vns" id="vns513"></a><a class="vnp" id="vnp511"></a><a class="ms" id="p_19Th2_601"></a><a class="msdiv" id="msdiv513"></a>Ajaramhi vijjamāne,<br/>
Kiṃ tava kāmehi <span class="var" id="note168" title=" yesu jarāya ca; maraṇabyādhihi gahitā (?)">yesu jarā;<br/>Maraṇab­yādhi­gahitā</span>,<br/>
Sabbā sabbattha jātiyo.</p>
<p><a class="sc" id="65"></a><a class="vns" id="vns514"></a><a class="vnp" id="vnp512"></a><a class="ms" id="p_19Th2_602"></a><a class="msdiv" id="msdiv514"></a><span class="var" id="note170" title="idaṃ ajaraṃ idaṃ amaraṃ (?)">Ida­ma­jara­mi­damama­raṃ</span>,<br/>
Idamajarāmaraṃ padamasokaṃ;<br/>
Asapat­ta­ma­sambā­dhaṃ,<br/>
Akha­li­ta­mabhayaṃ nirupatāpaṃ.</p>
<p><a class="sc" id="66"></a><a class="vns" id="vns515"></a><a class="vnp" id="vnp513"></a><a class="ms" id="p_19Th2_603"></a><a class="msdiv" id="msdiv515"></a>Adhigatamidaṃ bahūhi,<br/>
Amataṃ ajjāpi ca labhanīyamidaṃ;<br/>
Yo yoniso payuñjati,<br/>
Na ca sakkā aghaṭamānena”.</p>
<p><a class="sc" id="67"></a><a class="vns" id="vns516"></a><a class="vnp" id="vnp514"></a><a class="ms" id="p_19Th2_604"></a><a class="msdiv" id="msdiv516"></a>Evaṃ bhaṇati sumedhā,<br/>
Saṅkhāragate ratiṃ alabhamānā;<br/>
Anunentī anikarattaṃ,<br/>
Kese ca chamaṃ khipi sumedhā.</p>
<p><a class="sc" id="68"></a><a class="vns" id="vns517"></a><a class="vnp" id="vnp515"></a><a class="ms" id="p_19Th2_605"></a><a class="msdiv" id="msdiv517"></a>Uṭṭhāya anikaratto,<br/>
Pañjaliko yācatassā pitaraṃ so;<br/>
“Vissajjetha sumedhaṃ,<br/>
Pabbajituṃ vimokkha­sacca­dassā”.</p>
<p><a class="sc" id="69"></a><a class="vns" id="vns518"></a><a class="vnp" id="vnp516"></a><a class="ms" id="p_19Th2_606"></a><a class="msdiv" id="msdiv518"></a>Vissajjitā mātāpitūhi,<br/>
pabbaji sokabhayabhītā;<br/>
Cha abhiññā sacchikatā,<br/>
aggaphalaṃ sikkhamānāya.</p>
<p><a class="sc" id="70"></a><a class="vns" id="vns519"></a><a class="vnp" id="vnp517"></a><a class="pts" id="pts174"></a><a class="ms" id="p_19Th2_607"></a><a class="msdiv" id="msdiv519"></a>Accha­riya­mab­bhu­taṃ taṃ,<br/>
Nibbānaṃ āsi rājakaññāya;<br/>
Pubbe­nivāsa­caritaṃ,<br/>
Yathā byākari pacchime kāle.</p>
<p><a class="sc" id="71"></a><a class="vns" id="vns520"></a><a class="vnp" id="vnp518"></a><a class="ms" id="p_19Th2_608"></a><a class="msdiv" id="msdiv520"></a>“Bhagavati koṇāgamane,<br/>
Saṃghārāmamhi navanivesamhi;<br/>
Sakhiyo tisso janiyo,<br/>
Vihāradānaṃ adāsimha.</p>
<p><a class="sc" id="72"></a><a class="vns" id="vns521"></a><a class="vnp" id="vnp519"></a><a class="ms" id="p_19Th2_609"></a><a class="msdiv" id="msdiv521"></a>Dasakkhattuṃ satakkhattuṃ,<br/>
Dasa­satak­khat­tuṃ satāni ca satakkhattuṃ;<br/>
Devesu uppajjimha,<br/>
Ko pana vādo manussesu.</p>
<p><a class="sc" id="73"></a><a class="vns" id="vns522"></a><a class="vnp" id="vnp520"></a><a class="ms" id="p_19Th2_610"></a><a class="msdiv" id="msdiv522"></a>Devesu mahiddhikā ahumha,<br/>
Mānusakamhi ko pana vādo;<br/>
Sattaratanassa mahesī,<br/>
Itthiratanaṃ ahaṃ āsiṃ.</p>
<p><a class="sc" id="74"></a><a class="vns" id="vns523"></a><a class="vnp" id="vnp521"></a><a class="ms" id="p_19Th2_611"></a><a class="msdiv" id="msdiv523"></a>So hetu so pabhavo,<br/>
Taṃ mūlaṃ sāva sāsane khantī;<br/>
Taṃ paṭha­ma­samo­dhānaṃ,<br/>
Taṃ dhammaratāya nibbānaṃ.</p>
<p><a class="sc" id="75"></a><a class="vns" id="vns524"></a><a class="vnp" id="vnp522"></a><a class="ms" id="p_19Th2_612"></a><a class="msdiv" id="msdiv524"></a>Evaṃ karonti ye sadda-<br/>
Hanti vacanaṃ anomapaññassa;<br/>
Nibbindanti bhavagate,<br/>
Nibbinditvā virajjantī”ti.</p>
</blockquote>
<p><a class="sc" id="76"></a><a class="ms" id="p_19Th2_613"></a>Itthaṃ sudaṃ sumedhā therī gāthāyo abhāsitthāti.</p>
<p class="endsection"><a class="sc" id="77"></a><a class="ms" id="p_19Th2_614"></a>Mahānipāto niṭṭhito.</p>
<p class="uddana-intro"><a class="sc" id="78"></a><a class="ms" id="p_19Th2_615"></a>Samattā therīgāthāyo</p>
<blockquote class="uddanagatha">
<p><a class="sc" id="79"></a><a class="ms" id="p_19Th2_616"></a>Gāthāsatāni cattāri,<br/>
asīti puna <span class="var" id="note171" title="gāthāsaṅkhyā idha anukka­ma­ṇika­gaṇanā­vasena">cuddasa</span>;<br/>
<span class="var" id="note172" title="therī­ye­kuttara­chasatā (?)">Theri­ye­kuttara­satā</span>,<br/>
sabbā tā āsavakkhayāti.</p>
</blockquote>
<p class="endbook"><a class="sc" id="80"></a><a class="ms" id="p_19Th2_617"></a>Therīgāthāpāḷi niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>