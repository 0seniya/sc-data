<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thig14.1">
<article>
<div class="hgroup">
<p class="division">Therīgāthā</p>
<p>Tiṃsanipāta</p>
<h1><span class="var" id="note112" title="jīvakambhavanikasubhātherīgāthā (bj)">1. Subhājīvakambavanikātherīgāthā</span></h1>
</div>
<blockquote class="gatha">
<p><a class="sc" id="1"></a><a class="vns" id="vns368"></a><a class="vnp" id="vnp366"></a><a class="ms" id="p_19Th2_452"></a><a class="msdiv" id="msdiv368"></a>Jīvakambavanaṃ rammaṃ,<br>
Gacchantiṃ bhikkhuniṃ subhaṃ;<br>
Dhuttako <span class="var" id="note113" title="taṃ nivāresi (mr)">sannivāresi</span>,<br>
Tamenaṃ abravī subhā.</p>
<p><a class="sc" id="2"></a><a class="vns" id="vns369"></a><a class="vnp" id="vnp367"></a><a class="ms" id="p_19Th2_453"></a><a class="msdiv" id="msdiv369"></a>“Kiṃ te aparādhitaṃ mayā,<br>
Yaṃ maṃ ovariyāna tiṭṭhasi;<br>
Na hi pabbajitāya āvuso,<br>
Puriso samphusanāya kappati.</p>
<p><a class="sc" id="3"></a><a class="vns" id="vns370"></a><a class="vnp" id="vnp368"></a><a class="pts" id="pts159"></a><a class="ms" id="p_19Th2_454"></a><a class="msdiv" id="msdiv370"></a>Garuke mama satthusāsane,<br>
Yā sikkhā sugatena desitā;<br>
Parisuddhapadaṃ anaṅgaṇaṃ,<br>
Kiṃ maṃ ovariyāna tiṭṭhasi.</p>
<p><a class="sc" id="4"></a><a class="vns" id="vns371"></a><a class="vnp" id="vnp369"></a><a class="ms" id="p_19Th2_455"></a><a class="msdiv" id="msdiv371"></a>Āvilacitto anāvilaṃ,<br>
Sarajo vītarajaṃ anaṅgaṇaṃ;<br>
Sabbattha vimuttamānasaṃ,<br>
Kiṃ maṃ ovariyāna tiṭṭhasi”.</p>
<p><a class="sc" id="5"></a><a class="vns" id="vns372"></a><a class="vnp" id="vnp370"></a><a class="ms" id="p_19Th2_456"></a><a class="msdiv" id="msdiv372"></a>“Daharā ca apāpikā casi,<br>
Kiṃ te pabbajjā karissati;<br>
Nikkhipa kāsāyacīvaraṃ,<br>
Ehi <span class="var" id="note114" title="ramāmase pupphite (bj, pts1-2) | ramāmase supupphite (s2, s3)">ramāma supupphite</span> vane.</p>
<p><a class="sc" id="6"></a><a class="vns" id="vns373"></a><a class="vnp" id="vnp371"></a><a class="ms" id="p_19Th2_457"></a><a class="msdiv" id="msdiv373"></a>Madhurañca pavanti sabbaso,<br>
Kusumarajena samuṭṭhitā dumā;<br>
Paṭhamavasanto sukho utu,<br>
Ehi ramāma supupphite vane.</p>
<p><a class="sc" id="7"></a><a class="vns" id="vns374"></a><a class="vnp" id="vnp372"></a><a class="ms" id="p_19Th2_458"></a><a class="msdiv" id="msdiv374"></a>Kusumitasikharā ca pādapā,<br>
Abhigajjantiva māluteritā;<br>
Kā tuyhaṃ rati bhavissati,<br>
Yadi ekā <span class="var" id="note115" title="vanamotarissasi (bj) | vanamogāhissasi (s2, s3, pts1-2, mr)">vanamogahissasi</span>.</p>
<p><a class="sc" id="8"></a><a class="vns" id="vns375"></a><a class="vnp" id="vnp373"></a><a class="ms" id="p_19Th2_459"></a><a class="msdiv" id="msdiv375"></a>Vāḷamigasaṅghasevitaṃ,<br>
Kuñjaramattakareṇuloḷitaṃ;<br>
Asahāyikā gantumicchasi,<br>
Rahitaṃ bhiṃsanakaṃ mahāvanaṃ.</p>
<p><a class="sc" id="9"></a><a class="vns" id="vns376"></a><a class="vnp" id="vnp374"></a><a class="ms" id="p_19Th2_460"></a><a class="msdiv" id="msdiv376"></a>Tapanīyakatāva dhītikā,<br>
Vicarasi cittalateva accharā;<br>
Kāsikasukhumehi vaggubhi,<br>
Sobhasī suvasanehi nūpame.</p>
<p><a class="sc" id="10"></a><a class="vns" id="vns377"></a><a class="vnp" id="vnp375"></a><a class="ms" id="p_19Th2_461"></a><a class="msdiv" id="msdiv377"></a>Ahaṃ tava vasānugo siyaṃ,<br>
<span class="var" id="note116" title="yadi viharemasi (pts1-2) | yadipi viharesi (mr)">Yadi viharemase</span> kānanantare;<br>
Na hi matthi tayā piyattaro,<br>
Pāṇo kinnarimandalocane.</p>
<p><a class="sc" id="11"></a><a class="vns" id="vns378"></a><a class="vnp" id="vnp376"></a><a class="ms" id="p_19Th2_462"></a><a class="msdiv" id="msdiv378"></a>Yadi me vacanaṃ karissasi,<br>
Sukhitā ehi agāramāvasa;<br>
Pāsādanivātavāsinī,<br>
Parikammaṃ te karontu nāriyo.</p>
<p><a class="sc" id="12"></a><a class="vns" id="vns379"></a><a class="vnp" id="vnp377"></a><a class="pts" id="pts160"></a><a class="ms" id="p_19Th2_463"></a><a class="msdiv" id="msdiv379"></a>Kāsikasukhumāni dhāraya,<br>
<span class="var" id="note117" title="abhirohehi (bj)">Abhiropehi</span> ca mālavaṇṇakaṃ;<br>
Kañcanamaṇimuttakaṃ bahuṃ,<br>
Vividhaṃ ābharaṇaṃ karomi te.</p>
<p><a class="sc" id="13"></a><a class="vns" id="vns380"></a><a class="vnp" id="vnp378"></a><a class="ms" id="p_19Th2_464"></a><a class="msdiv" id="msdiv380"></a>Sudhotarajapacchadaṃ subhaṃ,<br>
Gonakatūlikasanthataṃ navaṃ;<br>
Abhiruha sayanaṃ mahārahaṃ,<br>
Candanamaṇḍitasāragandhikaṃ.</p>
<p><a class="sc" id="14"></a><a class="vns" id="vns381"></a><a class="vnp" id="vnp379"></a><a class="ms" id="p_19Th2_465"></a><a class="msdiv" id="msdiv381"></a>Uppalaṃ cudakā samuggataṃ,<br>
Yathā taṃ amanussasevitaṃ;<br>
Evaṃ tvaṃ brahmacārinī,<br>
Sakesaṅgesu jaraṃ gamissasi”.</p>
<p><a class="sc" id="15"></a><a class="vns" id="vns382"></a><a class="vnp" id="vnp380"></a><a class="ms" id="p_19Th2_466"></a><a class="msdiv" id="msdiv382"></a>“Kiṃ te idha sārasammataṃ,<br>
Kuṇapapūramhi susānavaḍḍhane;<br>
Bhedanadhamme <span class="var" id="note118" title="kalebare (bj)">kaḷevare</span>,<br>
Yaṃ disvā vimano udikkhasi”.</p>
<p><a class="sc" id="16"></a><a class="vns" id="vns383"></a><a class="vnp" id="vnp381"></a><a class="ms" id="p_19Th2_467"></a><a class="msdiv" id="msdiv383"></a>“Akkhīni ca tūriyāriva,<br>
Kinnariyāriva pabbatantare;<br>
Tava me <span class="var" id="note119" title="nayanānudikkhiya (bj)">nayanāni dakkhiya</span>,<br>
Bhiyyo kāmaratī pavaḍḍhati.</p>
<p><a class="sc" id="17"></a><a class="vns" id="vns384"></a><a class="vnp" id="vnp382"></a><a class="ms" id="p_19Th2_468"></a><a class="msdiv" id="msdiv384"></a>Uppalasikharopamāni te,<br>
Vimale hāṭakasannibhe mukhe;<br>
Tava me nayanāni dakkhiya,<br>
Bhiyyo kāmaguṇo pavaḍḍhati.</p>
<p><a class="sc" id="18"></a><a class="vns" id="vns385"></a><a class="vnp" id="vnp383"></a><a class="ms" id="p_19Th2_469"></a><a class="msdiv" id="msdiv385"></a>Api dūragatā saramhase,<br>
Āyatapamhe visuddhadassane;<br>
Na hi matthi tayā piyattaro,<br>
Nayanā kinnarimandalocane”.</p>
<p><a class="sc" id="19"></a><a class="vns" id="vns386"></a><a class="vnp" id="vnp384"></a><a class="ms" id="p_19Th2_470"></a><a class="msdiv" id="msdiv386"></a>“Apathena payātumicchasi,<br>
Candaṃ kīḷanakaṃ gavesasi;<br>
Meruṃ laṅghetumicchasi,<br>
Yo tvaṃ buddhasutaṃ maggayasi.</p>
<p><a class="sc" id="20"></a><a class="vns" id="vns387"></a><a class="vnp" id="vnp385"></a><a class="pts" id="pts161"></a><a class="ms" id="p_19Th2_471"></a><a class="msdiv" id="msdiv387"></a>Natthi hi loke sadevake,<br>
Rāgo yatthapi dāni me siyā;<br>
Napi naṃ jānāmi kīriso,<br>
Atha maggena hato samūlako.</p>
<p><a class="sc" id="21"></a><a class="vns" id="vns388"></a><a class="vnp" id="vnp386"></a><a class="ms" id="p_19Th2_472"></a><a class="msdiv" id="msdiv388"></a><span class="var" id="note120" title="iṅghāḷakhuyāva (s2, s3, pts1-2)">Iṅgālakuyāva</span> ujjhito,<br>
Visapattoriva <span class="var" id="note121" title="aggato (bj, s2, s3, pts1-2)">aggito</span> kato;<br>
Napi naṃ passāmi kīriso,<br>
Atha maggena hato samūlako.</p>
<p><a class="sc" id="22"></a><a class="vns" id="vns389"></a><a class="vnp" id="vnp387"></a><a class="ms" id="p_19Th2_473"></a><a class="msdiv" id="msdiv389"></a>Yassā siyā apaccavekkhitaṃ,<br>
Satthā vā anupāsito siyā;<br>
Tvaṃ tādisikaṃ palobhaya,<br>
Jānantiṃ so imaṃ vihaññasi.</p>
<p><a class="sc" id="23"></a><a class="vns" id="vns390"></a><a class="vnp" id="vnp388"></a><a class="ms" id="p_19Th2_474"></a><a class="msdiv" id="msdiv390"></a>Mayhañhi akkuṭṭhavandite,<br>
Sukhadukkhe ca satī upaṭṭhitā;<br>
Saṅkhatamasubhanti jāniya,<br>
Sabbattheva mano na limpati.</p>
<p><a class="sc" id="24"></a><a class="vns" id="vns391"></a><a class="vnp" id="vnp389"></a><a class="ms" id="p_19Th2_475"></a><a class="msdiv" id="msdiv391"></a>Sāhaṃ sugatassa sāvikā,<br>
Maggaṭṭhaṅgikayānayāyinī;<br>
Uddhaṭasallā anāsavā,<br>
Suññāgāragatā ramāmahaṃ.</p>
<p><a class="sc" id="25"></a><a class="vns" id="vns392"></a><a class="vnp" id="vnp390"></a><a class="ms" id="p_19Th2_476"></a><a class="msdiv" id="msdiv392"></a>Diṭṭhā hi mayā sucittitā,<br>
Sombhā dārukapillakāni vā;<br>
Tantīhi ca khīlakehi ca,<br>
Vinibaddhā vividhaṃ panaccakā.</p>
<p><a class="sc" id="26"></a><a class="vns" id="vns393"></a><a class="vnp" id="vnp391"></a><a class="ms" id="p_19Th2_477"></a><a class="msdiv" id="msdiv393"></a>Tamhuddhaṭe tantikhīlake,<br>
Vissaṭṭhe vikale <span class="var" id="note122" title="paripakkhite (bj) | paripakkate (s2, s3, pts1-2)">parikrite</span>;<br>
Na vindeyya khaṇḍaso kate,<br>
Kimhi tattha manaṃ nivesaye.</p>
<p><a class="sc" id="27"></a><a class="vns" id="vns394"></a><a class="vnp" id="vnp392"></a><a class="ms" id="p_19Th2_478"></a><a class="msdiv" id="msdiv394"></a>Tathūpamā dehakāni maṃ,<br>
Tehi dhammehi vinā na vattanti;<br>
Dhammehi vinā na vattati,<br>
Kimhi tattha manaṃ nivesaye.</p>
<p><a class="sc" id="28"></a><a class="vns" id="vns395"></a><a class="vnp" id="vnp393"></a><a class="pts" id="pts162"></a><a class="ms" id="p_19Th2_479"></a><a class="msdiv" id="msdiv395"></a>Yathā haritālena makkhitaṃ,<br>
Addasa cittikaṃ bhittiyā kataṃ;<br>
Tamhi te viparītadassanaṃ,<br>
Saññā mānusikā niratthikā.</p>
<p><a class="sc" id="29"></a><a class="vns" id="vns396"></a><a class="vnp" id="vnp394"></a><a class="ms" id="p_19Th2_480"></a><a class="msdiv" id="msdiv396"></a>Māyaṃ viya aggato kataṃ,<br>
Supinanteva suvaṇṇapādapaṃ;<br>
Upagacchasi andha rittakaṃ,<br>
Janamajjheriva <span class="var" id="note123" title="rupparūpakā (bj) | rūparūpakaṃ (mr)">rupparūpakaṃ</span>.</p>
<p><a class="sc" id="30"></a><a class="vns" id="vns397"></a><a class="vnp" id="vnp395"></a><a class="ms" id="p_19Th2_481"></a><a class="msdiv" id="msdiv397"></a>Vaṭṭaniriva koṭarohitā,<br>
Majjhe pubbuḷakā saassukā;<br>
Pīḷakoḷikā cettha jāyati,<br>
Vividhā cakkhuvidhā ca piṇḍitā”.</p>
<p><a class="sc" id="31"></a><a class="vns" id="vns398"></a><a class="vnp" id="vnp396"></a><a class="ms" id="p_19Th2_482"></a><a class="msdiv" id="msdiv398"></a>Uppāṭiya cārudassanā,<br>
Na ca pajjittha asaṅgamānasā;<br>
“Handa te cakkhuṃ harassu taṃ”,<br>
Tassa narassa adāsi tāvade.</p>
<p><a class="sc" id="32"></a><a class="vns" id="vns399"></a><a class="vnp" id="vnp397"></a><a class="ms" id="p_19Th2_483"></a><a class="msdiv" id="msdiv399"></a>Tassa ca viramāsi tāvade,<br>
Rāgo tattha khamāpayī ca naṃ;<br>
“Sotthi siyā brahmacārinī,<br>
Na puno edisakaṃ bhavissati”.</p>
<p><a class="sc" id="33"></a><a class="vns" id="vns400"></a><a class="vnp" id="vnp398"></a><a class="ms" id="p_19Th2_484"></a><a class="msdiv" id="msdiv400"></a>“<span class="var" id="note124" title="āhaniya (s2, s3, pts1-2, mr)">Āsādiya</span> edisaṃ janaṃ,<br>
Aggiṃ pajjalitaṃva liṅgiya;<br>
Gaṇhiya āsīvisaṃ viya,<br>
Api nu sotthi siyā khamehi no”.</p>
<p><a class="sc" id="34"></a><a class="vns" id="vns401"></a><a class="vnp" id="vnp399"></a><a class="ms" id="p_19Th2_485"></a><a class="msdiv" id="msdiv401"></a>Muttā ca tato sā bhikkhunī,<br>
Agamī buddhavarassa santikaṃ;<br>
Passiya varapuññalakkhaṇaṃ,<br>
Cakkhu āsi yathā purāṇakanti.</p>
</blockquote>
<p class="endsutta"><a class="sc" id="35"></a><a class="ms" id="p_19Th2_486"></a>… Subhā jīvakambavanikā therī ….</p>
<p class="endsection"><a class="sc" id="36"></a><a class="ms" id="p_19Th2_487"></a>Tiṃsanipāto niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
