<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ne13' lang='pli'>
<header>
<ul>
<li class='division'>Netti</li>
<li>Paṭiniddesavāra</li>
<li>Vibhaṅga 10</li>
</ul>
<h1>Vevacanahāravibhaṅga</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli53' href='#pts-vp-pli53'>PTS vp Pali 53</a><a class='ref ms' id='ms27Ne_279' href='#ms27Ne_279'>Ms 27Ne_279</a><a class='ref msdiv' id='msdiv37' href='#msdiv37'>Msdiv 37</a>Tattha katamo vevacano hāro? “Vevacanāni bahūnī”ti. Yathā ekaṃ bhagavā dhammaṃ aññamaññehi vevacanehi niddisati. Yathāha bhagavā—</p>
<blockquote class='gatha'>
<p><a class='ref sc' id='sc2' href='#sc2'>SC 2</a> <a class='ref ms' id='ms27Ne_280' href='#ms27Ne_280'>Ms 27Ne_280</a>“Āsā ca pihā abhinandanā ca,<br>
Anekadhātūsu sarā patiṭṭhitā;<br>
Aññāṇamūlappabhavā pajappitā,<br>
Sabbā mayā byantikatā samūlikā”ti.</p>
</blockquote>
<p><a class='ref sc' id='sc3' href='#sc3'>SC 3</a><a class='ref ms' id='ms27Ne_281' href='#ms27Ne_281'>Ms 27Ne_281</a><strong>Āsā</strong> nāma vuccati yā bhavissassa atthassa <span class='var' id='note133' title='āsiṃsanā (bj)'>āsīsanā</span> avassaṃ āgamissatīti āsāssa uppajjati. Pihā nāma yā <span class='var' id='note134' title='vattamānakassa (bj, mr)' href='#note133' title='āsiṃsanā (bj)'>āsīsanā</span> avassaṃ āgamissatīti āsāssa uppajjati. Pihā nāma yā <span class='var' id='note134' title='vattamānakassa (bj, mr)'>vattamānassa</span> atthassa patthanā, seyyataraṃ vā disvā “ediso bhaveyyan”ti pihāssa uppajjati. Atthanipphattipaṭipālanā abhinandanā nāma, piyaṃ vā ñātiṃ abhinandati, piyaṃ vā dhammaṃ abhinandati, appaṭikūlato vā abhinandati.</p>
<p><a class='ref sc' id='sc4' href='#sc4'>SC 4</a><a class='ref ms' id='ms27Ne_282' href='#ms27Ne_282'>Ms 27Ne_282</a><strong>Anekadhātū</strong>ti cakkhudhātu rūpadhātu cakkhuviññāṇadhātu, sotadhātu saddadhātu sotaviññāṇadhātu, ghānadhātu gandhadhātu ghānaviññāṇadhātu, jivhādhātu rasadhātu jivhāviññāṇadhātu, kāyadhātu phoṭṭhabbadhātu kāyaviññāṇadhātu, manodhātu dhammadhātu manoviññāṇadhātu.</p>
<p><a class='ref sc' id='sc5' href='#sc5'>SC 5</a><a class='ref ms' id='ms27Ne_283' href='#ms27Ne_283'>Ms 27Ne_283</a><strong>Sarā</strong>ti keci rūpādhimuttā keci saddādhimuttā keci gandhādhimuttā keci rasādhimuttā keci phoṭṭhabbādhimuttā keci dhammādhimuttā. Tattha yāni cha gehasitāni domanassāni yāni ca cha gehasitāni somanassāni yāni ca cha nekkhammasitāni domanassāni yāni ca cha nekkhammasitāni somanassāni, imāni catuvīsapadāni taṇhāpakkho, taṇhāya etaṃ vevacanaṃ. Yā cha upekkhā gehasitā, ayaṃ diṭṭhipakkho.</p>
<p><a class='ref sc' id='sc6' href='#sc6'>SC 6</a><a class='ref pts-vp-pli' id='pts-vp-pli54' href='#pts-vp-pli54'>PTS vp Pali 54</a><a class='ref ms' id='ms27Ne_284' href='#ms27Ne_284'>Ms 27Ne_284</a><a class='ref msdiv' id='msdiv38' href='#msdiv38'>Msdiv 38</a>Sāyeva patthanākārena dhammanandī dhammapemaṃ dhammajjhosānanti taṇhāya etaṃ vevacanaṃ. Cittaṃ mano viññāṇanti cittassa etaṃ vevacanaṃ. Manindriyaṃ manodhātu manāyatanaṃ vijānanāti manassetaṃ vevacanaṃ. Paññindriyaṃ paññābalaṃ adhipaññā sikkhā paññā paññākkhandho dhammavicayasambojjhaṅgo ñāṇaṃ sammādiṭṭhi tīraṇā vipassanā dhamme ñāṇaṃ atthe ñāṇaṃ anvaye ñāṇaṃ khaye ñāṇaṃ anuppāde ñāṇaṃ anaññātaññassāmītindriyaṃ aññindriyaṃ aññātāvindriyaṃ cakkhu vijjā buddhi bhūri medhā āloko, yaṃ vā pana yaṃ kiñci aññampi evaṃ jātiyaṃ, paññāya etaṃ vevacanaṃ. Pañcindriyāni lokuttarāni, sabbā paññā. Api ca ādhipateyyaṭṭhena saddhā, ārambhaṭṭhena vīriyaṃ, apilāpanaṭṭhena sati, avikkhepaṭṭhena samādhi, pajānanaṭṭhena paññā.</p>
<p><a class='ref sc' id='sc7' href='#sc7'>SC 7</a><a class='ref ms' id='ms27Ne_285' href='#ms27Ne_285'>Ms 27Ne_285</a>Yathā ca buddhānussatiyaṃ vuttaṃ itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. Balanipphattigato vesārajjappatto adhigatappaṭisambhido catuyogavippahīno agatigamanavītivatto uddhaṭasallo nirūḷhavaṇo madditakaṇḍako <span class='var' id='note135' title='nibbāhita ... (pts1, mr)' href='#note135' title='nibbāhita ... (pts1, mr)'>nibbāpitapariyuṭṭhāno</span> bandhanātīto ganthaviniveṭhano ajjhāsayavītivatto bhinnandhakāro cakkhumā lokadhammasamatikkanto anurodhavirodhavippayutto iṭṭhāniṭṭhesu dhammesu asaṅkhepagato bandhanātivatto ṭhapitasaṅgāmo abhikkantataro ukkādharo ālokakaro pajjotakaro tamonudo raṇañjaho aparimāṇavaṇṇo appameyyavaṇṇo asaṅkheyyavaṇṇo ābhaṅkaro pabhaṅkaro dhammobhāsapajjotakaroti ca buddhā bhagavantoti ca buddhānussatiyā etaṃ vevacanaṃ.</p>
<p><a class='ref sc' id='sc8' href='#sc8'>SC 8</a> <a class='ref pts-vp-pli' id='pts-vp-pli55' href='#pts-vp-pli55'>PTS vp Pali 55</a><a class='ref ms' id='ms27Ne_286' href='#ms27Ne_286'>Ms 27Ne_286</a>Yathā ca dhammānussatiyaṃ vuttaṃ svākkhāto bhagavatā dhammo sandiṭṭhiko akāliko ehipassiko <span class='var' id='note137' title='opanayiko (bj, pts1)' href='#note137' title='opanayiko (bj, pts1)'>opaneyyiko</span> paccattaṃ veditabbo viññūhi. Yadidaṃ madanimmadano pipāsavinayo ālayasamugghāṭo vaṭṭūpacchedo suññato atidullabho taṇhakkhayo virāgo nirodho nibbānaṃ.</p>
<blockquote class='gatha'>
<p><a class='ref sc' id='sc9' href='#sc9'>SC 9</a> <a class='ref ms' id='ms27Ne_287' href='#ms27Ne_287'>Ms 27Ne_287</a>“<span class='var' id='note139' title='asaṅkhataṃ anantaṃ anāsavañca (pts1, c1)' href='#note139' title='asaṅkhataṃ anantaṃ anāsavañca (pts1, c1)'>Asaṅkhataṃnantamanāsavañca</span>,<br>
Saccañca pāraṃ nipuṇaṃ sududdasaṃ;<br>
Ajajjaraṃ <span class='var' id='note140' title='dhuvamapalokitaṃ ca (bj) | dhuvaṃ apalokitañca (pts1) | dhuvaṃ apalokiyaṃ (mr)' href='#note140' title='dhuvamapalokitaṃ ca (bj) | dhuvaṃ apalokitañca (pts1) | dhuvaṃ apalokiyaṃ (mr)'>dhuvaṃ apalokitaṃ</span>,<br>
Anidassanaṃ nippapañca santaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms27Ne_288' href='#ms27Ne_288'>Ms 27Ne_288</a>Amataṃ paṇītañca sivañca khemaṃ,<br>
Taṇhakkhayo acchariyañca abbhutaṃ;<br>
Anītikaṃ <span class='var' id='note141' title='nītikadhammameva vā (bj, mr) | nītikadhammameva (pts1)' href='#note141' title='nītikadhammameva vā (bj, mr) | nītikadhammameva (pts1)'>anītikadhammaṃ</span>,<br>
Nibbānametaṃ sugatena desitaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms27Ne_289' href='#ms27Ne_289'>Ms 27Ne_289</a>Ajātaṃ abhūtaṃ anupaddavañca,<br>
Akataṃ asokañca atho visokaṃ;<br>
Anūpasaggaṃnupasaggadhammaṃ,<br>
Nibbānametaṃ sugatena desitaṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms27Ne_290' href='#ms27Ne_290'>Ms 27Ne_290</a>Gambhīrañceva duppassaṃ,<br>
uttarañca anuttaraṃ;<br>
Asamaṃ appaṭisamaṃ,<br>
jeṭṭhaṃ seṭṭhanti vuccati.</p>
<p><a class='ref sc' id='sc13' href='#sc13'>SC 13</a><a class='ref ms' id='ms27Ne_291' href='#ms27Ne_291'>Ms 27Ne_291</a>Leṇañca tāṇaṃ araṇaṃ anaṅgaṇaṃ,<br>
Akāca metaṃ vimalanti vuccati;<br>
Dīpo sukhaṃ appamāṇaṃ patiṭṭhā,<br>
Akiñcanaṃ appapañcanti vuttan”ti.</p>
</blockquote>
<p><a class='ref sc' id='sc14' href='#sc14'>SC 14</a><a class='ref ms' id='ms27Ne_292' href='#ms27Ne_292'>Ms 27Ne_292</a>Dhammānussatiyā etaṃ vevacanaṃ.</p>
<p><a class='ref sc' id='sc15' href='#sc15'>SC 15</a><a class='ref pts-vp-pli' id='pts-vp-pli56' href='#pts-vp-pli56'>PTS vp Pali 56</a><a class='ref ms' id='ms27Ne_293' href='#ms27Ne_293'>Ms 27Ne_293</a>Yathā ca saṃghānussatiyaṃ vuttaṃ suppaṭipanno ujuppaṭipanno ñāyappaṭipanno sāmīcippaṭipanno yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa, sīlasampanno samādhisampanno paññāsampanno vimuttisampanno vimuttiñāṇadassanasampanno sattānaṃ sāro sattānaṃ maṇḍo sattānaṃ uddhāro sattānaṃ <span class='var' id='note142' title='esiko (mr)' href='#note142' title='esiko (mr)'>esikā</span> sattānaṃ surabhipasūnaṃ pujjo devānañca manussānañcāti saṃghānussatiyā etaṃ vevacanaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms27Ne_294' href='#ms27Ne_294'>Ms 27Ne_294</a>Yathā ca sīlānussatiyaṃ vuttaṃ yāni tāni sīlāni akhaṇḍāni acchiddāni asabalāni akammāsāni ariyāni ariyakantāni bhujissāni viññuppasatthāni aparāmaṭṭhāni samādhisaṃvattanikāni, alaṅkāro ca sīlaṃ uttamaṅgopasobhaṇatāya, nidhānañca sīlaṃ sabbadobhaggasamatikkamanaṭṭhena, sippañca sīlaṃ akkhaṇavedhitāya, velā ca sīlaṃ anatikkamanaṭṭhena, dhaññañca sīlaṃ <span class='var' id='note143' title='daḷiddo ... (bj) | dāliddo ... (pts1)' href='#note143' title='daḷiddo ... (bj) | dāliddo ... (pts1)'>daliddopacchedanaṭṭhena</span>, ādāso ca sīlaṃ dhammavolokanatāya, pāsādo ca sīlaṃ volokanaṭṭhena, sabbabhūmānuparivatti ca sīlaṃ amatapariyosānanti sīlānussatiyā etaṃ vevacanaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms27Ne_295' href='#ms27Ne_295'>Ms 27Ne_295</a>Yathā ca cāgānussatiyaṃ vuttaṃ yasmiṃ samaye ariyasāvako agāraṃ ajjhāvasati muttacāgo payatapāṇi vossaggarato yācayogo dānasaṃvibhāgaratoti cāgānussatiyā etaṃ vevacanaṃ. Tenāha āyasmā mahākaccāyano “vevacanāni bahūnī”ti.</p>
<p class='endsutta'><a class='ref ms' id='ms27Ne_296' href='#ms27Ne_296'>Ms 27Ne_296</a>Niyutto vevacano hāro.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
