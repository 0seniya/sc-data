<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ne2' lang='pli'>
<header>
<ul>
<li class='division'>Netti</li>
</ul>
<h1>2. Uddesavāra</h1>
</header>
<p><a class='ref sc' id='sc1'>SC 1</a><a class='ref ms' id='ms27Ne_8'>Ms 27Ne_8</a><a class='ref msdiv' id='msdiv1'>Msdiv 1</a>Tattha katame soḷasa hārā? Desanā vicayo yutti padaṭṭhāno lakkhaṇo catubyūho āvaṭṭo vibhatti parivattano vevacano paññatti otaraṇo sodhano adhiṭṭhāno parikkhāro samāropano iti.</p>
<p><a class='ref sc' id='sc2'>SC 2</a><a class='ref ms' id='ms27Ne_9'>Ms 27Ne_9</a>Tassānugīti</p>
<blockquote class='gatha'>
<p><a class='ref sc' id='sc3'>SC 3</a> <a class='pts' id='pts2'></a><a class='ref ms' id='ms27Ne_10'>Ms 27Ne_10</a>Desanā vicayo yutti,<br>
padaṭṭhāno ca lakkhaṇo;<br>
Catubyūho ca āvaṭṭo,<br>
vibhatti parivattano.</p>
<p><a class='ref sc' id='sc4'>SC 4</a><a class='ref ms' id='ms27Ne_11'>Ms 27Ne_11</a>Vevacano ca paññatti,<br>
otaraṇo ca sodhano;<br>
Adhiṭṭhāno parikkhāro,<br>
samāropano <span class='var' id='note5' title='soḷasa (bj)'>soḷaso</span>.</p>
<p><a class='ref sc' id='sc5'>SC 5</a><a class='ref ms' id='ms27Ne_12'>Ms 27Ne_12</a>Ete soḷasa hārā,<br>
Pakittitā atthato asaṃkiṇṇā;<br>
Etesañceva bhavati,<br>
Vitthāratayā nayavibhattīti.</p>
</blockquote>
<p><a class='ref sc' id='sc6'>SC 6</a><a class='ref ms' id='ms27Ne_13'>Ms 27Ne_13</a><a class='ref msdiv' id='msdiv2'>Msdiv 2</a>Tattha katame pañca nayā? Nandiyāvaṭṭo tipukkhalo sīhavikkīḷito disālocano aṅkuso iti.</p>
<p><a class='ref sc' id='sc7'>SC 7</a><a class='ref ms' id='ms27Ne_14'>Ms 27Ne_14</a>Tassānugīti</p>
<blockquote class='gatha'>
<p><a class='ref sc' id='sc8'>SC 8</a> <a class='ref ms' id='ms27Ne_15'>Ms 27Ne_15</a>Paṭhamo nandiyāvaṭṭo,<br>
dutiyo ca tipukkhalo;<br>
Sīhavikkīḷito nāma,<br>
tatiyo <span class='var' id='note7' title='nayalañchako (bj)'>nayalañjako</span>.</p>
<p><a class='ref sc' id='sc9'>SC 9</a><a class='ref ms' id='ms27Ne_16'>Ms 27Ne_16</a>Disālocanamāhaṃsu,<br>
catutthaṃ nayamuttamaṃ;<br>
Pañcamo aṅkuso nāma,<br>
sabbe pañca nayā gatāti.</p>
</blockquote>
<p><a class='ref sc' id='sc10'>SC 10</a><a class='ref ms' id='ms27Ne_17'>Ms 27Ne_17</a><a class='ref msdiv' id='msdiv3'>Msdiv 3</a>Tattha katamāni aṭṭhārasa mūlapadāni? Nava padāni kusalāni nava padāni akusalāni. Tattha katamāni nava padāni akusalāni, taṇhā avijjā lobho doso moho subhasaññā sukhasaññā niccasaññā attasaññāti, imāni nava padāni akusalāni, yattha sabbo akusalapakkho saṅgahaṃ samosaraṇaṃ gacchati.</p>
<p><a class='ref sc' id='sc11'>SC 11</a><a class='ref ms' id='ms27Ne_18'>Ms 27Ne_18</a>Tattha katamāni nava padāni kusalāni? Samatho vipassanā alobho adoso amoho asubhasaññā dukkhasaññā aniccasaññā anattasaññāti, imāni nava padāni kusalāni, yattha sabbo kusalapakkho saṅgahaṃ samosaraṇaṃ gacchati.</p>
<p class='uddana-intro'><a class='ref ms' id='ms27Ne_19'>Ms 27Ne_19</a>Tatridaṃ uddānaṃ</p>
<blockquote class='uddanagatha'>
<p><a class='ref sc' id='sc12'>SC 12</a><a class='ref ms' id='ms27Ne_20'>Ms 27Ne_20</a>Taṇhā ca avijjāpi ca,<br>
Lobho doso tatheva moho ca;<br>
Caturo ca vipallāsā,<br>
Kilesabhūmī nava padāni.</p>
<p><a class='ref sc' id='sc13'>SC 13</a><a class='pts' id='pts3'></a><a class='ref ms' id='ms27Ne_21'>Ms 27Ne_21</a>Samatho ca vipassanā ca,<br>
Kusalāni ca yāni tīṇi mūlāni;<br>
Caturo satipaṭṭhānā,<br>
Indriyabhūmī nava padāni.</p>
<p><a class='ref sc' id='sc14'>SC 14</a> <a class='ref ms' id='ms27Ne_22'>Ms 27Ne_22</a>Navahi ca padehi kusalā,<br>
Navahi ca yujjanti akusalapakkhā;<br>
Ete kho mūlapadā,<br>
Bhavanti aṭṭhārasa padānīti.</p>
</blockquote>
<p class='endsutta'><a class='ref ms' id='ms27Ne_23'>Ms 27Ne_23</a>Uddesavāro.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
