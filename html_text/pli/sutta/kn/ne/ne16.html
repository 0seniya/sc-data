<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ne16' lang='pli'>
<header>
<ul>
<li class='division'>Netti</li>
<li>Paṭiniddesavāra</li>
<li>Vibhaṅga 13</li>
</ul>
<h1>Sodhanahāravibhaṅga</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms27Ne_384' href='#ms27Ne_384'>Ms 27Ne_384</a><a class='ref msdiv' id='msdiv45' href='#msdiv45'>Msdiv 45</a>Tattha katamo sodhano hāro? “Vissajjitamhi pañhe”ti gāthā. Yathā āyasmā ajito pārāyane bhagavantaṃ pañhaṃ pucchati—</p>
<blockquote class='gatha'>
<p><a class='ref sc' id='sc2' href='#sc2'>SC 2</a> <a class='ref ms' id='ms27Ne_385' href='#ms27Ne_385'>Ms 27Ne_385</a>“Kenassu nivuto loko,<br>
kenassu nappakāsati;<br>
Kissābhilepanaṃ brūsi,<br>
kiṃsu tassa mahabbhayan”ti.</p>
<p><a class='ref sc' id='sc3' href='#sc3'>SC 3</a> <a class='ref ms' id='ms27Ne_386' href='#ms27Ne_386'>Ms 27Ne_386</a>“Avijjāya nivuto loko, <span class='speaker'>(ajitāti bhagavā)</span><br>
Vivicchā pamādā nappakāsati;<br>
Jappābhilepanaṃ brūmi,<br>
Dukkhamassa mahabbhayan”ti.</p>
</blockquote>
<p><a class='ref sc' id='sc4' href='#sc4'>SC 4</a><a class='ref pts-vp-pli' id='pts-vp-pli71' href='#pts-vp-pli71'>PTS vp Pali 71</a><a class='ref ms' id='ms27Ne_387' href='#ms27Ne_387'>Ms 27Ne_387</a>“Kenassu nivuto loko”ti pañhe “avijjāya nivuto loko”ti bhagavā padaṃ sodheti, no ca ārambhaṃ. “Kenassu nappakāsatī”ti pañhe “vivicchā pamādā nappakāsatī”ti bhagavā padaṃ sodheti, no ca ārambhaṃ. “Kissābhilepanaṃ brūsī”ti pañhe “jappābhilepanaṃ brūmī”ti bhagavā padaṃ sodheti, no ca ārambhaṃ. “Kiṃsu tassa mahabbhayan”ti pañhe “dukkhamassa mahabbhayan”ti suddho ārambho. Tenāha bhagavā “avijjāya nivuto loko”ti.</p>
<blockquote class='gatha'>
<p><a class='ref sc' id='sc5' href='#sc5'>SC 5</a> <a class='ref ms' id='ms27Ne_388' href='#ms27Ne_388'>Ms 27Ne_388</a>“Savanti sabbadhi sotā, <span class='speaker'>(iccāyasmā ajito)</span><br>
Sotānaṃ kiṃ nivāraṇaṃ;<br>
Sotānaṃ saṃvaraṃ brūhi,<br>
Kena sotā pidhīyare”ti.</p>
<p><a class='ref sc' id='sc6' href='#sc6'>SC 6</a> <a class='ref ms' id='ms27Ne_389' href='#ms27Ne_389'>Ms 27Ne_389</a>“Yāni sotāni lokasmiṃ, <span class='speaker'>(ajitāti bhagavā)</span><br>
Sati tesaṃ nivāraṇaṃ;<br>
Sotānaṃ saṃvaraṃ brūmi,<br>
Paññāyete pidhīyare”ti.</p>
</blockquote>
<p><a class='ref sc' id='sc7' href='#sc7'>SC 7</a><a class='ref ms' id='ms27Ne_390' href='#ms27Ne_390'>Ms 27Ne_390</a>“Savanti sabbadhi sotā, sotānaṃ kiṃ nivāraṇan”ti pañhe “yāni sotāni lokasmiṃ, sati tesaṃ nivāraṇan”ti bhagavā padaṃ sodheti, no ca ārambhaṃ. “Sotānaṃ saṃvaraṃ brūhi, kena sotā pidhīyare”ti pañhe “sotānaṃ saṃvaraṃ brūmi, paññāyete pidhīyare”ti suddho ārambho. Tenāha bhagavā “yāni sotāni lokasmin”ti.</p>
<blockquote class='gatha'>
<p><a class='ref sc' id='sc8' href='#sc8'>SC 8</a> <a class='ref ms' id='ms27Ne_391' href='#ms27Ne_391'>Ms 27Ne_391</a>“Paññā ceva sati ca, <span class='speaker'>(iccāyasmā ajito)</span><br>
<span class='var' id='note178' title='nāmaṃ rūpañca (mr)' href='#note178' title='nāmaṃ rūpañca (mr)'>Nāmarūpañca</span> mārisa;<br>
Etaṃ me puṭṭho pabrūhi,<br>
Katthetaṃ uparujjhatī”ti.</p>
</blockquote>
<p><a class='ref sc' id='sc9' href='#sc9'>SC 9</a><a class='ref ms' id='ms27Ne_392' href='#ms27Ne_392'>Ms 27Ne_392</a>Pañhe—</p>
<blockquote class='gatha'>
<p><a class='ref sc' id='sc10' href='#sc10'>SC 10</a><a class='ref ms' id='ms27Ne_393' href='#ms27Ne_393'>Ms 27Ne_393</a>“Yametaṃ pañhaṃ apucchi,<br>
ajita taṃ vadāmi te;<br>
Yattha nāmañca rūpañca,<br>
asesaṃ uparujjhati;<br>
Viññāṇassa nirodhena,<br>
etthetaṃ uparujjhatī”ti.</p>
</blockquote>
<p><a class='ref sc' id='sc11' href='#sc11'>SC 11</a><a class='ref pts-vp-pli' id='pts-vp-pli72' href='#pts-vp-pli72'>PTS vp Pali 72</a><a class='ref ms' id='ms27Ne_394' href='#ms27Ne_394'>Ms 27Ne_394</a>Suddho ārambho. Tenāha bhagavā “yametaṃ pañhaṃ apucchī”ti. Yattha evaṃ suddho ārambho, so pañho visajjito bhavati. Yattha pana ārambho asuddho, na tāva so pañho visajjito bhavati. Tenāha āyasmā mahākaccāyano “vissajjitamhi pañhe”ti.</p>
<p class='endsutta'><a class='ref ms' id='ms27Ne_395' href='#ms27Ne_395'>Ms 27Ne_395</a>Niyutto sodhano hāro.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
