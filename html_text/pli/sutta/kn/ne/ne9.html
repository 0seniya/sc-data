<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ne9' lang='pli'>
<header>
<ul>
<li class='division'>Netti</li>
<li>Paṭiniddesavāra</li>
<li>Vibhaṅga 6</li>
</ul>
<h1>Catubyūhahāravibhaṅga</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli33' href='#pts-vp-pli33'></a><a class='ref ms' id='ms27Ne_191' href='#ms27Ne_191'>Ms 27Ne_191</a><a class='ref msdiv' id='msdiv25' href='#msdiv25'>Msdiv 25</a>Tattha katamo catubyūho hāro? “Neruttamadhippāyo”ti ayaṃ. Byañjanena suttassa neruttañca adhippāyo ca nidānañca pubbāparasandhi ca gavesitabbo. Tattha katamaṃ neruttaṃ, yā niruttipadasaṃhitā, yaṃ dhammānaṃ nāmaso ñāṇaṃ. Yadā hi bhikkhu atthassa ca nāmaṃ jānāti, dhammassa ca nāmaṃ jānāti, tathā tathā naṃ abhiniropeti. Ayañca vuccati atthakusalo dhammakusalo byañjanakusalo niruttikusalo pubbāparakusalo desanākusalo atītādhivacanakusalo anāgatādhivacanakusalo paccuppannādhivacanakusalo itthādhivacanakusalo purisādhivacanakusalo napuṃsakādhivacanakusalo ekādhivacanakusalo anekādhivacanakusalo, evaṃ sabbāni kātabbāni janapadaniruttāni sabbā ca janapadaniruttiyo. Ayaṃ niruttipadasaṃhitā. (1)</p>
<p><a class='ref sc' id='sc2' href='#sc2'>SC 2</a><a class='ref ms' id='ms27Ne_192' href='#ms27Ne_192'>Ms 27Ne_192</a><a class='ref msdiv' id='msdiv26' href='#msdiv26'>Msdiv 26</a>Tattha katamo adhippāyo?</p>
<blockquote class='gatha'>
<p><a class='ref sc' id='sc3' href='#sc3'>SC 3</a> <a class='ref ms' id='ms27Ne_193' href='#ms27Ne_193'>Ms 27Ne_193</a>“Dhammo have rakkhati dhammacāriṃ,<br>
Chattaṃ mahantaṃ <span class='var' id='note81' title='yathā vassakāle (mr) | viya vassakāle (^ja447#12 [Mahādhammapālajātaka])' href='#note81' title='yathā vassakāle (mr) | viya vassakāle (^ja447#12 [Mahādhammapālajātaka])'>yatha vassakāle</span>;<br>
Esānisaṃso dhamme suciṇṇe,<br>
Na duggatiṃ gacchati dhammacārī”ti.</p>
</blockquote>
<p><a class='ref sc' id='sc4' href='#sc4'>SC 4</a><a class='ref ms' id='ms27Ne_194' href='#ms27Ne_194'>Ms 27Ne_194</a>Idha bhagavato ko adhippāyo? Ye apāyehi parimuccitukāmā bhavissanti, te dhammacārino bhavissantīti ayaṃ ettha bhagavato adhippāyo.</p>
<blockquote class='gatha'>
<p><a class='ref sc' id='sc5' href='#sc5'>SC 5</a> <a class='ref ms' id='ms27Ne_195' href='#ms27Ne_195'>Ms 27Ne_195</a>“Coro yathā sandhimukhe gahīto,<br>
Sakammunā <span class='var' id='note83' title='haññate (bj, pts1)' href='#note83' title='haññate (bj, pts1)'>haññati</span> bajjhate ca;<br>
Evaṃ ayaṃ pecca pajā parattha,<br>
Sakammunā <span class='var' id='note84' title='haññate (bj, pts1)' href='#note84' title='haññate (bj, pts1)'>haññati</span> bajjhate cā”ti.</p>
</blockquote>
<p><a class='ref sc' id='sc6' href='#sc6'>SC 6</a><a class='ref ms' id='ms27Ne_196' href='#ms27Ne_196'>Ms 27Ne_196</a>Idha bhagavato ko adhippāyo? Sañcetanikānaṃ katānaṃ kammānaṃ upacitānaṃ dukkhavedanīyānaṃ aniṭṭhaṃ asātaṃ vipākaṃ paccanubhavissatīti ayaṃ ettha bhagavato adhippāyo.</p>
<blockquote class='gatha'>
<p><a class='ref sc' id='sc7' href='#sc7'>SC 7</a> <a class='ref ms' id='ms27Ne_197' href='#ms27Ne_197'>Ms 27Ne_197</a>“Sukhakāmāni bhūtāni,<br>
Yo daṇḍena vihiṃsati;<br>
Attano sukhamesāno,<br>
Pecca so na labhate sukhan”ti.</p>
</blockquote>
<p><a class='ref sc' id='sc8' href='#sc8'>SC 8</a><a class='ref ms' id='ms27Ne_198' href='#ms27Ne_198'>Ms 27Ne_198</a>Idha bhagavato ko adhippāyo? Ye sukhena atthikā bhavissanti, te <span class='var' id='note86' title='pāpakaṃ kammaṃ (pts1, mr)' href='#note86' title='pāpakaṃ kammaṃ (pts1, mr)'>pāpakammaṃ</span> na karissantīti ayaṃ ettha bhagavato adhippāyo.</p>
<blockquote class='gatha'>
<p><a class='ref sc' id='sc9' href='#sc9'>SC 9</a> <a class='ref pts-vp-pli' id='pts-vp-pli34' href='#pts-vp-pli34'></a><a class='ref ms' id='ms27Ne_199' href='#ms27Ne_199'>Ms 27Ne_199</a>“Middhī yadā hoti mahagghaso ca,<br>
Niddāyitā samparivattasāyī;<br>
Mahāvarāhova nivāpapuṭṭho,<br>
Punappunaṃ gabbhamupeti mando”ti.</p>
</blockquote>
<p><a class='ref sc' id='sc10' href='#sc10'>SC 10</a><a class='ref ms' id='ms27Ne_200' href='#ms27Ne_200'>Ms 27Ne_200</a>Idha bhagavato ko adhippāyo? Ye jarāmaraṇena aṭṭiyitukāmā bhavissanti, te bhavissanti bhojane mattaññuno indriyesu guttadvārā pubbarattāpararattaṃ jāgariyānuyogamanuyuttā vipassakā kusalesu dhammesu sagāravā ca sabrahmacārīsu theresu navesu majjhimesūti ayaṃ ettha bhagavato adhippāyo.</p>
<blockquote class='gatha'>
<p><a class='ref sc' id='sc11' href='#sc11'>SC 11</a> <a class='ref ms' id='ms27Ne_201' href='#ms27Ne_201'>Ms 27Ne_201</a>“Appamādo <span class='var' id='note89' title='amataṃ padaṃ (mr)' href='#note89' title='amataṃ padaṃ (mr)'>amatapadaṃ</span>,<br>
Pamādo maccuno padaṃ;<br>
Appamattā na mīyanti,<br>
Ye pamattā yathā matā”ti.</p>
</blockquote>
<p><a class='ref sc' id='sc12' href='#sc12'>SC 12</a><a class='ref ms' id='ms27Ne_202' href='#ms27Ne_202'>Ms 27Ne_202</a>Idha bhagavato ko adhippāyo? Ye amatapariyesanaṃ pariyesitukāmā bhavissanti, te appamattā viharissantīti ayaṃ ettha bhagavato adhippāyo. Ayaṃ adhippāyo. (2)</p>
<p><a class='ref sc' id='sc13' href='#sc13'>SC 13</a><a class='ref ms' id='ms27Ne_203' href='#ms27Ne_203'>Ms 27Ne_203</a><a class='ref msdiv' id='msdiv27' href='#msdiv27'>Msdiv 27</a>Tattha katamaṃ nidānaṃ? Yathā so dhaniyo gopālako bhagavantaṃ āha—</p>
<blockquote class='gatha'>
<p><a class='ref sc' id='sc14' href='#sc14'>SC 14</a> <a class='ref ms' id='ms27Ne_204' href='#ms27Ne_204'>Ms 27Ne_204</a>“Nandati puttehi puttimā,<br>
<span class='var' id='note91' title='gomiko (bj) | gopiko (pts1, mr)' href='#note91' title='gomiko (bj) | gopiko (pts1, mr)'>Gomā</span> gohi tatheva nandati;<br>
Upadhī hi narassa nandanā,<br>
Na hi so nandati yo nirūpadhī”ti.</p>
</blockquote>
<p><a class='ref sc' id='sc15' href='#sc15'>SC 15</a><a class='ref ms' id='ms27Ne_205' href='#ms27Ne_205'>Ms 27Ne_205</a>Bhagavā āha—</p>
<blockquote class='gatha'>
<p><a class='ref sc' id='sc16' href='#sc16'>SC 16</a><a class='ref ms' id='ms27Ne_206' href='#ms27Ne_206'>Ms 27Ne_206</a>“Socati puttehi puttimā,<br>
<span class='var' id='note92' title='gomiko (bj)' href='#note92' title='gomiko (bj)'>Gopiko</span> gohi tatheva socati;<br>
Upadhī hi narassa socanā,<br>
Na hi so socati yo nirūpadhī”ti.</p>
</blockquote>
<p><a class='ref sc' id='sc17' href='#sc17'>SC 17</a><a class='ref ms' id='ms27Ne_207' href='#ms27Ne_207'>Ms 27Ne_207</a>Iminā vatthunā iminā nidānena evaṃ ñāyati “idha bhagavā bāhiraṃ pariggahaṃ upadhiṃ āhā”ti. Yathā ca māro pāpimā gijjhakūṭā pabbatā puthusilaṃ pātesi, bhagavā āha—</p>
<blockquote class='gatha'>
<p><a class='ref sc' id='sc18' href='#sc18'>SC 18</a> <a class='ref pts-vp-pli' id='pts-vp-pli35' href='#pts-vp-pli35'></a><a class='ref ms' id='ms27Ne_208' href='#ms27Ne_208'>Ms 27Ne_208</a>“Sacepi kevalaṃ sabbaṃ,<br>
gijjhakūṭaṃ <span class='var' id='note94' title='caleyyāsi (mr)' href='#note94' title='caleyyāsi (mr)'>calessasi</span>;<br>
Neva sammāvimuttānaṃ,<br>
buddhānaṃ atthi iñjitaṃ.</p>
<p><a class='ref sc' id='sc19' href='#sc19'>SC 19</a> <a class='ref ms' id='ms27Ne_209' href='#ms27Ne_209'>Ms 27Ne_209</a>Nabhaṃ phaleyyappathavī caleyya,<br>
Sabbeva pāṇā uda santaseyyuṃ;<br>
Sallampi ce urasi <span class='var' id='note96' title='pakampayeyyuṃ (bj) | kampayeyyuṃ (pts1, c1)' href='#note96' title='pakampayeyyuṃ (bj) | kampayeyyuṃ (pts1, c1)'>pakappayeyyuṃ</span>,<br>
Upadhīsu tāṇaṃ na karonti buddhā”ti.</p>
</blockquote>
<p><a class='ref sc' id='sc20' href='#sc20'>SC 20</a><a class='ref ms' id='ms27Ne_210' href='#ms27Ne_210'>Ms 27Ne_210</a>Iminā vatthunā iminā nidānena evaṃ ñāyati “idha bhagavā kāyaṃ upadhiṃ āhā”ti. Yathā cāha—</p>
<blockquote class='gatha'>
<p><a class='ref sc' id='sc21' href='#sc21'>SC 21</a> <a class='ref ms' id='ms27Ne_211' href='#ms27Ne_211'>Ms 27Ne_211</a>“Na taṃ daḷhaṃ bandhanamāhu dhīrā,<br>
Yadāyasaṃ <span class='var' id='note98' title='dārujaṃ babbajaṃ ca (bj) | dārujaṃ pabbajañca (pts1)' href='#note98' title='dārujaṃ babbajaṃ ca (bj) | dārujaṃ pabbajañca (pts1)'>dārujapabbajañca</span>;<br>
Sārattarattā maṇikuṇḍalesu,<br>
Puttesu dāresu ca yā apekkhā”ti.</p>
</blockquote>
<p><a class='ref sc' id='sc22' href='#sc22'>SC 22</a><a class='ref ms' id='ms27Ne_212' href='#ms27Ne_212'>Ms 27Ne_212</a>Iminā vatthunā iminā nidānena evaṃ ñāyati “idha bhagavā bāhiresu vatthūsu taṇhaṃ āhā”ti. Yathā cāha—</p>
<blockquote class='gatha'>
<p><a class='ref sc' id='sc23' href='#sc23'>SC 23</a><a class='ref ms' id='ms27Ne_213' href='#ms27Ne_213'>Ms 27Ne_213</a>“Etaṃ daḷhaṃ bandhanamāhu dhīrā,<br>
Ohārinaṃ sithilaṃ duppamuñcaṃ;<br>
Etampi chetvāna paribbajanti,<br>
Anapekkhino kāmasukhaṃ pahāyā”ti.</p>
</blockquote>
<p><a class='ref sc' id='sc24' href='#sc24'>SC 24</a><a class='ref ms' id='ms27Ne_214' href='#ms27Ne_214'>Ms 27Ne_214</a>Iminā vatthunā iminā nidānena evaṃ ñāyati “idha bhagavā bāhiravatthukāya taṇhāya pahānaṃ āhā”ti. Yathā cāha—</p>
<blockquote class='gatha'>
<p><a class='ref sc' id='sc25' href='#sc25'>SC 25</a><a class='ref ms' id='ms27Ne_215' href='#ms27Ne_215'>Ms 27Ne_215</a>“Āturaṃ asuciṃ pūtiṃ,<br>
duggandhaṃ dehanissitaṃ;<br>
Paggharantaṃ divā rattiṃ,<br>
bālānaṃ abhinanditan”ti.</p>
</blockquote>
<p><a class='ref sc' id='sc26' href='#sc26'>SC 26</a><a class='ref ms' id='ms27Ne_216' href='#ms27Ne_216'>Ms 27Ne_216</a>Iminā vatthunā iminā nidānena evaṃ ñāyati “idha bhagavā ajjhattikavatthukāya taṇhāya pahānaṃ āhā”ti. Yathā cāha—</p>
<blockquote class='gatha'>
<p><a class='ref sc' id='sc27' href='#sc27'>SC 27</a> <a class='ref pts-vp-pli' id='pts-vp-pli36' href='#pts-vp-pli36'></a><a class='ref ms' id='ms27Ne_217' href='#ms27Ne_217'>Ms 27Ne_217</a>“Ucchinda sinehamattano,<br>
Kumudaṃ sāradikaṃva pāṇinā;<br>
Santimaggameva brūhaya,<br>
Nibbānaṃ sugatena desitan”ti.</p>
</blockquote>
<p><a class='ref sc' id='sc28' href='#sc28'>SC 28</a><a class='ref ms' id='ms27Ne_218' href='#ms27Ne_218'>Ms 27Ne_218</a>Iminā vatthunā iminā nidānena evaṃ ñāyati “idha bhagavā ajjhattikavatthukāya taṇhāya pahānaṃ āhā”ti. Idaṃ nidānaṃ. (3)</p>
<p><a class='ref sc' id='sc29' href='#sc29'>SC 29</a><a class='ref ms' id='ms27Ne_219' href='#ms27Ne_219'>Ms 27Ne_219</a>Tattha katamo pubbāparasandhi. Yathāha—</p>
<blockquote class='gatha'>
<p><a class='ref sc' id='sc30' href='#sc30'>SC 30</a> <a class='ref ms' id='ms27Ne_220' href='#ms27Ne_220'>Ms 27Ne_220</a>“Kāmandhā jālasañchannā,<br>
Taṇhāchadanachāditā;<br>
<span class='var' id='note101' title='pamattabandhunā (bj)'>Pamattabandhanā</span> <span class='var' id='note102' title='bandhā (mr)' href='#note101' title='pamattabandhunā (bj)'>Pamattabandhanā</span> <span class='var' id='note102' title='bandhā (mr)'>baddhā</span>,<br>
Macchāva kumināmukhe;<br>
Jarāmaraṇamanventi,<br>
Vaccho khīrapakova mātaran”ti.</p>
</blockquote>
<p><a class='ref sc' id='sc31' href='#sc31'>SC 31</a><a class='ref ms' id='ms27Ne_221' href='#ms27Ne_221'>Ms 27Ne_221</a>Ayaṃ kāmataṇhā vuttā. Sā katamena pubbāparena yujjati? Yathāha—</p>
<blockquote class='gatha'>
<p><a class='ref sc' id='sc32' href='#sc32'>SC 32</a> <a class='ref ms' id='ms27Ne_222' href='#ms27Ne_222'>Ms 27Ne_222</a>“Ratto atthaṃ na jānāti,<br>
ratto dhammaṃ na passati;<br>
Andhantamaṃ tadā hoti,<br>
yaṃ rāgo sahate naran”ti.</p>
</blockquote>
<p><a class='ref sc' id='sc33' href='#sc33'>SC 33</a><a class='ref pts-vp-pli' id='pts-vp-pli37' href='#pts-vp-pli37'></a><a class='ref ms' id='ms27Ne_223' href='#ms27Ne_223'>Ms 27Ne_223</a>Iti andhatāya ca sañchannatāya ca sāyeva taṇhā abhilapitā. Yañcāha kāmandhā jālasañchannā, taṇhāchadanachāditāti. Yañcāha ratto atthaṃ na jānāti, ratto dhammaṃ na passatīti, imehi padehi pariyuṭṭhānehi sāyeva taṇhā abhilapitā. Yaṃ andhakāraṃ, ayaṃ dukkhasamudayo, yā ca taṇhā ponobhavikā, yañcāha kāmāti ime kilesakāmā. Yañcāha jālasañchannāti tesaṃyeva kāmānaṃ payogena pariyuṭṭhānaṃ dasseti, tasmā kilesavasena ca pariyuṭṭhānavasena ca taṇhābandhanaṃ vuttaṃ. Ye edisikā, te jarāmaraṇaṃ anventi, ayaṃ bhagavatā yathānikkhittagāthābalena dassitā jarāmaraṇamanventīti.</p>
<blockquote class='gatha'>
<p><a class='ref sc' id='sc34' href='#sc34'>SC 34</a> <a class='ref ms' id='ms27Ne_224' href='#ms27Ne_224'>Ms 27Ne_224</a>“Yassa papañcā ṭhitī ca natthi,<br>
Sandānaṃ <span class='var' id='note105' title='paḷighaṃ ca (bj)' href='#note105' title='paḷighaṃ ca (bj)'>palighañca</span> vītivatto;<br>
Taṃ nittaṇhaṃ muniṃ carantaṃ,<br>
Na vijānāti sadevakopi loko”ti.</p>
</blockquote>
<p><a class='ref sc' id='sc35' href='#sc35'>SC 35</a><a class='ref ms' id='ms27Ne_225' href='#ms27Ne_225'>Ms 27Ne_225</a>Papañcā nāma taṇhādiṭṭhimānā, tadabhisaṅkhatā ca saṅkhārā. Ṭhiti nāma anusayā. Sandānaṃ nāma taṇhāya pariyuṭṭhānaṃ, yāni chattiṃsataṇhāya jāliniyā vicaritāni. Paligho nāma moho. Ye ca papañcā saṅkhārā yā ca ṭhiti yaṃ sandānañca yaṃ palighañca yo etaṃ sabbaṃ samatikkanto, ayaṃ vuccati nittaṇho iti.</p>
<p><a class='ref sc' id='sc36' href='#sc36'>SC 36</a><a class='ref ms' id='ms27Ne_226' href='#ms27Ne_226'>Ms 27Ne_226</a><a class='ref msdiv' id='msdiv28' href='#msdiv28'>Msdiv 28</a>Tattha pariyuṭṭhānasaṅkhārā diṭṭhadhammavedanīyā vā upapajjavedanīyā vā aparāpariyavedanīyā vā, evaṃ taṇhā tividhaṃ phalaṃ deti diṭṭhe vā dhamme upapajje vā apare vā pariyāye. Evaṃ bhagavā āha—“yaṃ lobhapakataṃ kammaṃ karoti kāyena vā vācāya vā manasā vā, tassa vipākaṃ anubhoti diṭṭhe vā dhamme upapajje vā apare vā pariyāye”ti. Idaṃ bhagavato pubbāparena yujjati. Tattha pariyuṭṭhānaṃ diṭṭhadhammavedanīyaṃ vā kammaṃ upapajjavedanīyaṃ vā kammaṃ <span class='var' id='note106' title='aparapariyāya vedanīyaṃ (bj) | aparāpariyavedanīyaṃ (si) | aparāpariyavedaniyaṃ (pts1)' href='#note106' title='aparapariyāya vedanīyaṃ (bj) | aparāpariyavedanīyaṃ (si) | aparāpariyavedaniyaṃ (pts1)'>aparāpariyāyavedanīyaṃ</span> vā kammaṃ, evaṃ kammaṃ tidhā vipaccati diṭṭhe vā dhamme upapajje vā apare vā pariyāye. Yathāha—</p>
<p><a class='ref sc' id='sc37' href='#sc37'>SC 37</a> <a class='ref pts-vp-pli' id='pts-vp-pli38' href='#pts-vp-pli38'></a><a class='ref ms' id='ms27Ne_227' href='#ms27Ne_227'>Ms 27Ne_227</a>“Yañce bālo idha pāṇātipātī hoti … pe … micchādiṭṭhi hoti, tassa diṭṭhe vā dhamme vipākaṃ paṭisaṃvedeti upapajje vā apare vā pariyāye”ti. Idaṃ bhagavato pubbāparena yujjati. Tattha pariyuṭṭhānaṃ paṭisaṅkhānabalena pahātabbaṃ, saṅkhārā dassanabalena, chattiṃsa taṇhāvicaritāni bhāvanābalena pahātabbānīti evaṃ taṇhāpi tidhā pahīyati. Yā nittaṇhātā ayaṃ saupādisesā nibbānadhātu. Bhedā kāyassa ayaṃ anupādisesā nibbānadhātu.</p>
<p><a class='ref sc' id='sc38' href='#sc38'>SC 38</a><a class='ref ms' id='ms27Ne_228' href='#ms27Ne_228'>Ms 27Ne_228</a>Papañco nāma vuccati anubandho. Yañcāha bhagavā “papañceti atītānāgatapaccuppannaṃ cakkhuviññeyyaṃ rūpaṃ ārabbhā”ti. Yañcāha bhagavā—“atīte, rādha, rūpe anapekkho hohi, anāgataṃ rūpaṃ mā abhinandi, paccuppannassa rūpassa nibbidāya virāgāya nirodhāya paṭinissaggāya paṭipajjā”ti. Idaṃ bhagavato pubbāparena yujjati. Yo cāpi papañco ye ca saṅkhārā yā ca atītānāgatapaccuppannassa abhinandanā, idaṃ ekatthaṃ. Api ca aññamaññehi padehi aññamaññehi akkharehi aññamaññehi byañjanehi aparimāṇā dhammadesanā vuttā bhagavatā. Evaṃ suttena suttaṃ saṃsandayitvā pubbāparena saddhiṃ yojayitvā suttaṃ niddiṭṭhaṃ bhavati.</p>
<p><a class='ref sc' id='sc39' href='#sc39'>SC 39</a><a class='ref ms' id='ms27Ne_229' href='#ms27Ne_229'>Ms 27Ne_229</a>So <span class='var' id='note108' title='sacāyaṃ (bj)' href='#note108' title='sacāyaṃ (bj)'>cāyaṃ</span> pubbāparo sandhi catubbidho atthasandhi byañjanasandhi desanāsandhi niddesasandhīti.</p>
<p><a class='ref sc' id='sc40' href='#sc40'>SC 40</a><a class='ref ms' id='ms27Ne_230' href='#ms27Ne_230'>Ms 27Ne_230</a>Tattha atthasandhi chappadāni saṅkāsanā pakāsanā vivaraṇā vibhajanā uttānīkammatā paññattīti.</p>
<p><a class='ref sc' id='sc41' href='#sc41'>SC 41</a><a class='ref ms' id='ms27Ne_231' href='#ms27Ne_231'>Ms 27Ne_231</a>Byañjanasandhi chappadāni akkharaṃ padaṃ byañjanaṃ ākāro nirutti niddesoti.</p>
<p><a class='ref sc' id='sc42' href='#sc42'>SC 42</a><a class='ref pts-vp-pli' id='pts-vp-pli39' href='#pts-vp-pli39'></a><a class='ref ms' id='ms27Ne_232' href='#ms27Ne_232'>Ms 27Ne_232</a>Desanāsandhi na ca pathaviṃ nissāya jhāyati jhāyī jhāyati ca. Na ca āpaṃ nissāya jhāyati jhāyī jhāyati ca, na ca tejaṃ nissāya jhāyati jhāyī jhāyati ca, na ca vāyuṃ nissāya jhāyati jhāyī jhāyati ca … pe … na ca ākāsānañcāyatanaṃ nissāya … na ca viññāṇañcāyatanaṃ nissāya … na ca ākiñcaññāyatanaṃ nissāya … na ca nevasaññānāsaññāyatanaṃ nissāya … na ca imaṃ lokaṃ nissāya … na ca paralokaṃ nissāya jhāyati jhāyī jhāyati ca. Yamidaṃ ubhayamantarena diṭṭhaṃ sutaṃ mutaṃ viññātaṃ pattaṃ pariyesitaṃ vitakkitaṃ vicāritaṃ manasānucintitaṃ, tampi nissāya na jhāyati jhāyī jhāyati ca. Ayaṃ sadevake loke samārake sabrahmake sassamaṇabrāhmaṇiyā pajāya sadevamanussāya anissitena cittena na ñāyati jhāyanto.</p>
<p><a class='ref sc' id='sc43' href='#sc43'>SC 43</a> <a class='ref ms' id='ms27Ne_233' href='#ms27Ne_233'>Ms 27Ne_233</a>Yathā māro pāpimā godhikassa kulaputtassa viññāṇaṃ samanvesanto na jānāti na passati. So hi papañcātīto taṇhāpahānena diṭṭhinissayopissa natthi. Yathā ca godhikassa, evaṃ vakkalissa sadevakena lokena samārakena sabrahmakena sassamaṇabrāhmaṇiyā pajāya sadevamanussāya anissitacittā na ñāyanti jhāyamānā. Ayaṃ desanāsandhi.</p>
<p><a class='ref sc' id='sc44' href='#sc44'>SC 44</a><a class='ref pts-vp-pli' id='pts-vp-pli40' href='#pts-vp-pli40'></a><a class='ref ms' id='ms27Ne_234' href='#ms27Ne_234'>Ms 27Ne_234</a>Tattha katamā niddesasandhi? Nissitacittā akusalapakkhena niddisitabbā, anissitacittā kusalapakkhena niddisitabbā. Nissitacittā kilesena niddisitabbā, anissitacittā vodānena niddisitabbā. Nissitacittā saṃsārappavattiyā niddisitabbā, anissitacittā saṃsāranivattiyā niddisitabbā. Nissitacittā taṇhāya ca avijjāya ca niddisitabbā, anissitacittā samathena ca vipassanāya ca niddisitabbā. Nissitacittā ahirikena ca anottappena ca niddisitabbā, anissitacittā hiriyā ca ottappena ca niddisitabbā. Nissitacittā asatiyā ca asampajaññena ca niddisitabbā, anissitacittā satiyā ca sampajaññena ca niddisitabbā. Nissitacittā ayoniyā ca ayonisomanasikārena ca niddisitabbā, anissitacittā yoniyā ca yonisomanasikārena ca niddisitabbā. Nissitacittā kosajjena ca dovacassena ca niddisitabbā, anissitacittā vīriyārambhena ca sovacassena ca niddisitabbā. Nissitacittā assaddhiyena ca pamādena ca niddisitabbā, anissitacittā saddhāya ca appamādena ca niddisitabbā. Nissitacittā asaddhammassavanena ca asaṃvaraṇena ca niddisitabbā, anissitacittā saddhammassavanena ca saṃvarena ca niddisitabbā. Nissitacittā abhijjhāya ca byāpādena ca niddisitabbā, anissitacittā anabhijjhāya ca abyāpādena ca niddisitabbā. Nissitacittā nīvaraṇehi ca saṃyojaniyehi ca niddisitabbā, anissitacittā rāgavirāgāya ca cetovimuttiyā avijjāvirāgāya ca paññāvimuttiyā niddisitabbā. Nissitacittā ucchedadiṭṭhiyā ca sassatadiṭṭhiyā ca niddisitabbā, anissitacittā saupādisesāya ca anupādisesāya ca nibbānadhātuyā niddisitabbā. Ayaṃ niddesasandhi. Tenāha āyasmā mahākaccāyano “neruttamadhippāyo”ti.</p>
<p class='endsutta'><a class='ref ms' id='ms27Ne_235' href='#ms27Ne_235'>Ms 27Ne_235</a>Niyutto catubyūho hāro.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
