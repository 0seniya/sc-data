<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ne14' lang='pli'>
<header>
<ul>
<li class='division'>Netti</li>
<li>Paṭiniddesavāra</li>
<li>Vibhaṅga 11</li>
</ul>
<h1>Paññattihāravibhaṅga</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms27Ne_297' href='#ms27Ne_297'>Ms 27Ne_297</a><a class='ref msdiv' id='msdiv39' href='#msdiv39'>Msdiv 39</a>Tattha katamo paññattihāro? “Ekaṃ bhagavā dhammaṃ paññattīhi vividhāhi desetī”ti.</p>
<p><a class='ref sc' id='sc2' href='#sc2'>SC 2</a><a class='ref pts-vp-pli' id='pts-vp-pli57' href='#pts-vp-pli57'></a><a class='ref ms' id='ms27Ne_298' href='#ms27Ne_298'>Ms 27Ne_298</a>Yā pakatikathāya desanā. Ayaṃ nikkhepapaññatti. Kā ca pakatikathāya desanā, cattāri saccāni. Yathā bhagavā āha—“idaṃ dukkhan”ti ayaṃ paññatti pañcannaṃ khandhānaṃ channaṃ dhātūnaṃ aṭṭhārasannaṃ dhātūnaṃ dvādasannaṃ āyatanānaṃ dasannaṃ indriyānaṃ nikkhepapaññatti.</p>
<p><a class='ref sc' id='sc3' href='#sc3'>SC 3</a> <a class='ref ms' id='ms27Ne_299' href='#ms27Ne_299'>Ms 27Ne_299</a>Kabaḷīkāre ce, bhikkhave, āhāre atthi rāgo atthi <span class='var' id='note145' title='nandi (bj, pts1)'>nandī</span> atthi taṇhā, patiṭṭhitaṃ tattha viññāṇaṃ virūḷhaṃ. Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṃ <span class='var' id='note146' title='vuḍḍhi (bj) | buddhi (mr)' href='#note145' title='nandi (bj, pts1)'>nandī</span> atthi taṇhā, patiṭṭhitaṃ tattha viññāṇaṃ virūḷhaṃ. Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṃ <span class='var' id='note146' title='vuḍḍhi (bj) | buddhi (mr)'>vuddhi</span>. Yattha atthi saṅkhārānaṃ vuddhi, atthi tattha āyatiṃ punabbhavābhinibbatti. Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ. Yattha atthi āyatiṃ jātijarāmaraṇaṃ, sasokaṃ taṃ, bhikkhave, sadaraṃ saupāyāsanti vadāmi.</p>
<p><a class='ref sc' id='sc4' href='#sc4'>SC 4</a><a class='ref ms' id='ms27Ne_300' href='#ms27Ne_300'>Ms 27Ne_300</a>Phasse ce … pe … manosañcetanāya ce, bhikkhave, āhāre. Viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ. Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṃ vuddhi. Yattha atthi saṅkhārānaṃ vuddhi, atthi tattha āyatiṃ punabbhavābhinibbatti. Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ. Yattha atthi āyatiṃ jātijarāmaraṇaṃ, sasokaṃ taṃ, bhikkhave, sadaraṃ saupāyāsanti vadāmi. Ayaṃ pabhavapaññatti dukkhassa ca samudayassa ca.</p>
<p><a class='ref sc' id='sc5' href='#sc5'>SC 5</a><a class='ref pts-vp-pli' id='pts-vp-pli58' href='#pts-vp-pli58'></a><a class='ref ms' id='ms27Ne_301' href='#ms27Ne_301'>Ms 27Ne_301</a>Kabaḷīkāre ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ. Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti. Yattha natthi nāmarūpassa avakkanti, natthi tattha saṅkhārānaṃ vuddhi. Yattha natthi saṅkhārānaṃ vuddhi, natthi tattha āyatiṃ punabbhavābhinibbatti. Yattha natthi āyatiṃ punabbhavābhinibbatti, natthi tattha āyatiṃ jātijarāmaraṇaṃ. Yattha natthi āyatiṃ jātijarāmaraṇaṃ, asokaṃ taṃ, bhikkhave, adaraṃ anupāyāsanti vadāmi.</p>
<p><a class='ref sc' id='sc6' href='#sc6'>SC 6</a><a class='ref ms' id='ms27Ne_302' href='#ms27Ne_302'>Ms 27Ne_302</a>Phasse ce … pe … manosañcetanāya ce, bhikkhave, āhāre. Viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ. Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti. Yattha natthi nāmarūpassa avakkanti, natthi tattha saṅkhārānaṃ vuddhi. Yattha natthi saṅkhārānaṃ vuddhi, natthi tattha āyatiṃ punabbhavābhinibbatti. Yattha natthi āyatiṃ punabbhavābhinibbatti, natthi tattha āyatiṃ jātijarāmaraṇaṃ. Yattha natthi āyatiṃ jātijarāmaraṇaṃ, asokaṃ taṃ, bhikkhave, adaraṃ anupāyāsanti vadāmi.</p>
<p><a class='ref sc' id='sc7' href='#sc7'>SC 7</a><a class='ref ms' id='ms27Ne_303' href='#ms27Ne_303'>Ms 27Ne_303</a>Ayaṃ pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa.</p>
<p><a class='ref sc' id='sc8' href='#sc8'>SC 8</a> <a class='ref ms' id='ms27Ne_304' href='#ms27Ne_304'>Ms 27Ne_304</a><a class='ref msdiv' id='msdiv40' href='#msdiv40'>Msdiv 40</a>Samādhiṃ, bhikkhave, bhāvetha. Appamatto nipako sato, samāhito, bhikkhave, bhikkhu yathābhūtaṃ pajānāti. Kiñca yathābhūtaṃ pajānāti? “<span class='var' id='note148' title='cakkhuṃ (pts1, mr)'>Cakkhu</span> aniccan”ti yathābhūtaṃ pajānāti. “Rūpā aniccā”ti yathābhūtaṃ pajānāti “cakkhuviññāṇaṃ aniccan”ti yathābhūtaṃ pajānāti. “Cakkhusamphasso anicco”ti yathābhūtaṃ pajānāti. <span class='var' id='note149' title='yamidaṃ (si, mr)' href='#note148' title='cakkhuṃ (pts1, mr)'>Cakkhu</span> aniccan”ti yathābhūtaṃ pajānāti. “Rūpā aniccā”ti yathābhūtaṃ pajānāti “cakkhuviññāṇaṃ aniccan”ti yathābhūtaṃ pajānāti. “Cakkhusamphasso anicco”ti yathābhūtaṃ pajānāti. <span class='var' id='note149' title='yamidaṃ (si, mr)'>Yampidaṃ</span> cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi aniccanti yathābhūtaṃ pajānāti.</p>
<p><a class='ref sc' id='sc9' href='#sc9'>SC 9</a><a class='ref ms' id='ms27Ne_305' href='#ms27Ne_305'>Ms 27Ne_305</a>Sotaṃ … pe … ghānaṃ … jivhā … kāyo … “<span class='var' id='note150' title='aniccan\ti' href='#note150' title='aniccan\ti'>mano anicco”ti</span> yathābhūtaṃ pajānāti. “Dhammā aniccā”ti yathābhūtaṃ pajānāti. “Manoviññāṇaṃ aniccan”ti yathābhūtaṃ pajānāti. “Manosamphasso anicco”ti yathābhūtaṃ pajānāti. Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi aniccanti yathābhūtaṃ pajānāti.</p>
<p><a class='ref sc' id='sc10' href='#sc10'>SC 10</a><a class='ref ms' id='ms27Ne_306' href='#ms27Ne_306'>Ms 27Ne_306</a>Ayaṃ bhāvanāpaññatti maggassa, pariññāpaññatti dukkhassa, pahānapaññatti samudayassa, sacchikiriyāpaññatti nirodhassa.</p>
<p><a class='ref sc' id='sc11' href='#sc11'>SC 11</a> <a class='ref pts-vp-pli' id='pts-vp-pli59' href='#pts-vp-pli59'></a><a class='ref ms' id='ms27Ne_307' href='#ms27Ne_307'>Ms 27Ne_307</a>Rūpaṃ, rādha, vikiratha vidhamatha viddhaṃsetha <span class='var' id='note152' title='vikīḷanikaṃ (bj, mr) | vikilanikaṃ (pts1)' href='#note152' title='vikīḷanikaṃ (bj, mr) | vikilanikaṃ (pts1)'>vikīḷaniyaṃ</span> karotha, paññāya taṇhakkhayāya paṭipajjatha. Taṇhakkhayā dukkhakkhayo, dukkhakkhayā nibbānaṃ. Vedanaṃ … pe … saññaṃ … saṅkhāre viññāṇaṃ vikiratha vidhamatha viddhaṃsetha vikīḷaniyaṃ karotha, paññāya taṇhakkhayāya paṭipajjatha. Taṇhakkhayā dukkhakkhayo, dukkhakkhayā nibbānaṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms27Ne_308' href='#ms27Ne_308'>Ms 27Ne_308</a>Ayaṃ nirodhapaññatti nirodhassa, nibbidāpaññatti assādassa, pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa.</p>
<p><a class='ref sc' id='sc13' href='#sc13'>SC 13</a><a class='ref ms' id='ms27Ne_309' href='#ms27Ne_309'>Ms 27Ne_309</a>“So idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti “ayaṃ dukkhanirodhagāminī paṭipadā”ti yathābhūtaṃ pajānāti.</p>
<p><a class='ref sc' id='sc14' href='#sc14'>SC 14</a><a class='ref ms' id='ms27Ne_310' href='#ms27Ne_310'>Ms 27Ne_310</a>Ayaṃ paṭivedhapaññatti saccānaṃ, nikkhepapaññatti dassanabhūmiyā, bhāvanāpaññatti maggassa, sacchikiriyāpaññatti sotāpattiphalassa. “So ime āsavā”ti yathābhūtaṃ pajānāti, “ayaṃ āsavasamudayo”ti yathābhūtaṃ pajānāti, “ayaṃ āsavanirodho”ti yathābhūtaṃ pajānāti. “Ayaṃ āsavanirodhagāminī paṭipadā”ti yathābhūtaṃ pajānāti. “Ime āsavā asesaṃ nirujjhantī”ti yathābhūtaṃ pajānāti.</p>
<p><a class='ref sc' id='sc15' href='#sc15'>SC 15</a><a class='ref ms' id='ms27Ne_311' href='#ms27Ne_311'>Ms 27Ne_311</a>Ayaṃ uppādapaññatti khaye ñāṇassa, okāsapaññatti anuppāde ñāṇassa, bhāvanāpaññatti maggassa, pariññāpaññatti dukkhassa, pahānapaññatti samudayassa, ārambhapaññatti vīriyindriyassa, āhaṭanāpaññatti āsāṭikānaṃ, nikkhepapaññatti bhāvanābhūmiyā, abhinighātapaññatti pāpakānaṃ akusalānaṃ dhammānaṃ.</p>
<p><a class='ref sc' id='sc16' href='#sc16'>SC 16</a> <a class='ref pts-vp-pli' id='pts-vp-pli60' href='#pts-vp-pli60'></a><a class='ref ms' id='ms27Ne_312' href='#ms27Ne_312'>Ms 27Ne_312</a><a class='ref msdiv' id='msdiv41' href='#msdiv41'>Msdiv 41</a>Idaṃ “dukkhan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. Ayaṃ “dukkhasamudayo”ti me, bhikkhave … pe … ayaṃ “dukkhanirodho”ti me, bhikkhave …. Ayaṃ “dukkhanirodhagāminī paṭipadā”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p>
<p><a class='ref sc' id='sc17' href='#sc17'>SC 17</a><a class='ref ms' id='ms27Ne_313' href='#ms27Ne_313'>Ms 27Ne_313</a>Ayaṃ desanāpaññatti saccānaṃ, nikkhepapaññatti sutamayiyā paññāya sacchikiriyāpaññatti anaññātaññassāmītindriyassa, pavattanāpaññatti dhammacakkassa.</p>
<p><a class='ref sc' id='sc18' href='#sc18'>SC 18</a><a class='ref ms' id='ms27Ne_314' href='#ms27Ne_314'>Ms 27Ne_314</a>“Taṃ kho panidaṃ dukkhaṃ pariññeyyan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. “So kho panāyaṃ dukkhasamudayo pahātabbo”ti me, bhikkhave … pe … “so kho panāyaṃ dukkhanirodho sacchikātabbo”ti me, bhikkhave … pe … “ sā kho panāyaṃ dukkhanirodhagāminī paṭipadā bhāvetabbā”ti me, bhikkhave pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p>
<p><a class='ref sc' id='sc19' href='#sc19'>SC 19</a><a class='ref ms' id='ms27Ne_315' href='#ms27Ne_315'>Ms 27Ne_315</a>Ayaṃ bhāvanāpaññatti maggassa, nikkhepapaññatti cintāmayiyā paññāya, sacchikiriyāpaññatti aññindriyassa.</p>
<p><a class='ref sc' id='sc20' href='#sc20'>SC 20</a><a class='ref ms' id='ms27Ne_316' href='#ms27Ne_316'>Ms 27Ne_316</a>“Taṃ kho panidaṃ dukkhaṃ pariññātan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. “So kho panāyaṃ dukkhasamudayo pahīno”ti me, bhikkhave … pe … so kho panāyaṃ dukkhanirodho sacchikato”ti me, bhikkhave … pe … “sā kho panāyaṃ dukkhanirodhagāminī paṭipadā bhāvitā”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p>
<p><a class='ref sc' id='sc21' href='#sc21'>SC 21</a><a class='ref ms' id='ms27Ne_317' href='#ms27Ne_317'>Ms 27Ne_317</a>Ayaṃ bhāvanāpaññatti maggassa, nikkhepapaññatti bhāvanāmayiyā paññāya, sacchikiriyāpaññatti aññātāvino indriyassa, pavattanāpaññatti dhammacakkassa.</p>
<blockquote class='gatha'>
<p><a class='ref sc' id='sc22' href='#sc22'>SC 22</a> <a class='ref ms' id='ms27Ne_318' href='#ms27Ne_318'>Ms 27Ne_318</a>“Tulamatulañca sambhavaṃ,<br>
Bhavasaṅkhāramavassaji muni;<br>
Ajjhattarato samāhito,<br>
<span class='var' id='note156' title='abhidā (bj, mr) | abhida (pts1)' href='#note156' title='abhidā (bj, mr) | abhida (pts1)'>Abhindi</span> kavacamivattasambhavan”ti.</p>
</blockquote>
<p><a class='ref sc' id='sc23' href='#sc23'>SC 23</a><a class='ref pts-vp-pli' id='pts-vp-pli61' href='#pts-vp-pli61'></a><a class='ref ms' id='ms27Ne_319' href='#ms27Ne_319'>Ms 27Ne_319</a>“Tulan”ti saṅkhāradhātu. “Atulan”ti nibbānadhātu, “tulamatulañca sambhavan”ti abhiññāpaññatti sabbadhammānaṃ. Nikkhepapaññatti dhammapaṭisambhidāya. “Bhavasaṅkhāramavassaji munī”ti pariccāgapaññatti samudayassa. Pariññāpaññatti dukkhassa. “Ajjhattarato samāhito”ti bhāvanāpaññatti kāyagatāya satiyā. Ṭhitipaññatti cittekaggatāya. “Abhindi kavacamivattasambhavan”ti abhinibbidāpaññatti cittassa, upādānapaññatti sabbaññutāya, padālanāpaññatti avijjaṇḍakosānaṃ. Tenāha bhagavā “tulamatulañca sambhavan”ti.</p>
<blockquote class='gatha'>
<p><a class='ref sc' id='sc24' href='#sc24'>SC 24</a> <a class='ref ms' id='ms27Ne_320' href='#ms27Ne_320'>Ms 27Ne_320</a>“Yo dukkhamaddakkhi yatonidānaṃ,<br>
Kāmesu so jantu kathaṃ nameyya;<br>
Kāmā hi loke saṅgoti ñatvā,<br>
Tesaṃ satīmā vinayāya sikkhe”ti.</p>
</blockquote>
<p><a class='ref sc' id='sc25' href='#sc25'>SC 25</a><a class='ref pts-vp-pli' id='pts-vp-pli62' href='#pts-vp-pli62'></a><a class='ref ms' id='ms27Ne_321' href='#ms27Ne_321'>Ms 27Ne_321</a><strong>“Yo dukkhan”</strong>ti vevacanapaññatti ca dukkhassa pariññāpaññatti ca. <strong>“Yatonidānan”</strong>ti pabhavapaññatti ca samudayassa pahānapaññatti ca. <strong>“Addakkhī”</strong>ti vevacanapaññatti ca ñāṇacakkhussa paṭivedhapaññatti ca. <strong>“Kāmesu so jantu kathaṃ nameyyā”</strong>ti vevacanapaññatti ca kāmataṇhāya abhinivesapaññatti ca. <strong>“Kāmā hi loke saṅgoti ñatvā”</strong>ti paccatthikato dassanapaññatti kāmānaṃ. Kāmā hi aṅgārakāsūpamā maṃsapesūpamā pāvakakappā papātauragopamā ca. <strong>“Tesaṃ satīmā”</strong>ti apacayapaññatti pahānāya, nikkhepapaññatti kāyagatāya satiyā, bhāvanāpaññatti maggassa. <strong>“Vinayāya sikkhe”</strong>ti paṭivedhapaññatti rāgavinayassa dosavinayassa mohavinayassa. <strong>“Jantū”</strong>ti vevacanapaññatti yogissa. Yadā hi yogī kāmā saṅgoti pajānāti. So kāmānaṃ anuppādāya kusale dhamme uppādayati, so anuppannānaṃ kusalānaṃ dhammānaṃ uppādāya vāyamati. Ayaṃ vāyāmapaññatti appattassa pattiyā. Nikkhepapaññatti oramattikāya asantuṭṭhiyā. Tattha so uppannānaṃ kusalānaṃ dhammānaṃ ṭhitiyā vāyamatīti ayaṃ appamādapaññatti bhāvanāya, nikkhepapaññatti vīriyindriyassa, ārakkhapaññatti kusalānaṃ dhammānaṃ, ṭhitipaññatti adhicittasikkhāya. Tenāha bhagavā “yo dukkhamaddakkhi yatonidānan”ti.</p>
<blockquote class='gatha'>
<p><a class='ref sc' id='sc26' href='#sc26'>SC 26</a> <a class='ref ms' id='ms27Ne_322' href='#ms27Ne_322'>Ms 27Ne_322</a>“Mohasambandhano loko,<br>
bhabbarūpova dissati;<br>
<span class='var' id='note159' title='upadhisambandhano (bj)' href='#note159' title='upadhisambandhano (bj)'>Upadhibandhano</span> bālo,<br>
tamasā parivārito;<br>
Assirī <span class='var' id='note160' title='asiri viya (si) | āsīri viya (mr) | sassatoriva (^ud7.10#1 [Utenasutta])' href='#note160' title='asiri viya (si) | āsīri viya (mr) | sassatoriva (^ud7.10#1 [Utenasutta])'>viya</span> khāyati,<br>
passato natthi kiñcanan”ti.</p>
</blockquote>
<p><a class='ref sc' id='sc27' href='#sc27'>SC 27</a><a class='ref ms' id='ms27Ne_323' href='#ms27Ne_323'>Ms 27Ne_323</a><strong>“Mohasambandhano loko”</strong>ti desanāpaññatti vipallāsānaṃ. <strong>“Bhabbarūpova dissatī”</strong>ti viparītapaññatti lokassa. <strong>“Upadhibandhano bālo”</strong>ti pabhavapaññatti pāpakānaṃ icchāvacarānaṃ, kiccapaññatti pariyuṭṭhānānaṃ. Balavapaññatti kilesānaṃ. Virūhanāpaññatti saṅkhārānaṃ. <strong>“Tamasā parivārito”</strong>ti desanāpaññatti avijjandhakārassa vevacanapaññatti ca. <strong>“Assirī viya khāyatī”</strong>ti dassanapaññatti dibbacakkhussa, nikkhepapaññatti paññācakkhussa. <strong>“Passato natthi kiñcanan”</strong>ti paṭivedhapaññatti sattānaṃ, rāgo kiñcanaṃ doso kiñcanaṃ moho kiñcanaṃ. Tenāha bhagavā “mohasambandhano loko”ti.</p>
<p><a class='ref sc' id='sc28' href='#sc28'>SC 28</a> <a class='ref ms' id='ms27Ne_324' href='#ms27Ne_324'>Ms 27Ne_324</a>“Atthi, bhikkhave, ajātaṃ abhūtaṃ akataṃ asaṅkhataṃ, no cetaṃ, bhikkhave, abhavissa ajātaṃ abhūtaṃ akataṃ asaṅkhataṃ. <span class='var' id='note162' title='na idha (bj, pts1, mr)' href='#note162' title='na idha (bj, pts1, mr)'>Nayidha</span> jātassa bhūtassa katassa saṅkhatassa nissaraṇaṃ paññāyetha. Yasmā ca kho, bhikkhave, atthi ajātaṃ abhūtaṃ akataṃ asaṅkhataṃ, tasmā jātassa bhūtassa katassa saṅkhatassa nissaraṇaṃ paññāyatī”ti.</p>
<p><a class='ref sc' id='sc29' href='#sc29'>SC 29</a><a class='ref pts-vp-pli' id='pts-vp-pli63' href='#pts-vp-pli63'></a><a class='ref ms' id='ms27Ne_325' href='#ms27Ne_325'>Ms 27Ne_325</a>“No cetaṃ, bhikkhave, abhavissa ajātaṃ abhūtaṃ akataṃ asaṅkhatan”ti desanāpaññatti nibbānassa vevacanapaññatti ca. “Nayidha jātassa bhūtassa katassa saṅkhatassa nissaraṇaṃ paññāyethā”ti vevacanapaññatti saṅkhatassa upanayanapaññatti ca. “Yasmā ca kho, bhikkhave, atthi ajātaṃ abhūtaṃ akataṃ asaṅkhatan”ti vevacanapaññatti nibbānassa jotanāpaññatti ca. “Tasmā jātassa bhūtassa katassa saṅkhatassa nissaraṇaṃ paññāyatī”ti ayaṃ vevacanapaññatti nibbānassa, niyyānikapaññatti maggassa, nissaraṇapaññatti saṃsārato. Tenāha bhagavā “no cetaṃ, bhikkhave, abhavissā”ti. Tenāha āyasmā mahākaccāyano “ekaṃ bhagavā dhammaṃ, paññattīhi vividhāhi desetī”ti.</p>
<p class='endsutta'><a class='ref ms' id='ms27Ne_326' href='#ms27Ne_326'>Ms 27Ne_326</a>Niyutto paññatti hāro.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
