<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag16.5">
<article>
<div class="hgroup">
<p class="division">Theragāthā</p>
<p>Vīsatinipāta</p>
<p>Paṭhamavagga</p>
<h1><span class="var" id="note373" title="māluṅkyaputtatheragāthā (bj)">16.5 Mālukyaputtattheragāthā</span></h1>
</div>
<blockquote class="gatha">
<p><a class="sc" id="1"></a><a class="vns" id="vns794"></a><a class="vnp" id="vnp794"></a><a class="ms" id="p_19Th1_1134"></a><a class="msdiv" id="msdiv794"></a>“Rūpaṃ disvā sati muṭṭhā,<br>
<span class="var" id="note375" title="piya (s2, s3, pts1)">Piyaṃ</span> nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.</p>
<p><a class="sc" id="2"></a><a class="vns" id="vns795"></a><a class="vnp" id="vnp795"></a><a class="ms" id="p_19Th1_1135"></a><a class="msdiv" id="msdiv795"></a>Tassa vaḍḍhanti vedanā,<br>
anekā rūpasambhavā;<br>
Abhijjhā ca vihesā ca,<br>
cittamassūpahaññati;<br>
Evamācinato dukkhaṃ,<br>
ārā <span class="var" id="note376" title="nibbānaṃ (bj)">nibbāna</span> vuccati.</p>
<p><a class="sc" id="3"></a><a class="vns" id="vns796"></a><a class="vnp" id="vnp796"></a><a class="ms" id="p_19Th1_1136"></a><a class="msdiv" id="msdiv796"></a>Saddaṃ sutvā sati muṭṭhā,<br>
Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.</p>
<p><a class="sc" id="4"></a><a class="vns" id="vns797"></a><a class="vnp" id="vnp797"></a><a class="ms" id="p_19Th1_1137"></a><a class="msdiv" id="msdiv797"></a>Tassa vaḍḍhanti vedanā,<br>
anekā saddasambhavā;<br>
Abhijjhā ca vihesā ca,<br>
cittamassūpahaññati;<br>
Evamācinato dukkhaṃ,<br>
ārā nibbāna vuccati.</p>
<p><a class="sc" id="5"></a><a class="vns" id="vns798"></a><a class="vnp" id="vnp798"></a><a class="ms" id="p_19Th1_1138"></a><a class="msdiv" id="msdiv798"></a>Gandhaṃ ghatvā sati muṭṭhā,<br>
Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.</p>
<p><a class="sc" id="6"></a><a class="vns" id="vns799"></a><a class="vnp" id="vnp799"></a><a class="ms" id="p_19Th1_1139"></a><a class="msdiv" id="msdiv799"></a>Tassa vaḍḍhanti vedanā,<br>
anekā gandhasambhavā;<br>
Abhijjhā ca vihesā ca,<br>
cittamassūpahaññati;<br>
Evamācinato dukkhaṃ,<br>
ārā nibbāna vuccati.</p>
<p><a class="sc" id="7"></a><a class="vns" id="vns800"></a><a class="vnp" id="vnp800"></a><a class="ms" id="p_19Th1_1140"></a><a class="msdiv" id="msdiv800"></a>Rasaṃ bhotvā sati muṭṭhā,<br>
Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.</p>
<p><a class="sc" id="8"></a><a class="vns" id="vns801"></a><a class="vnp" id="vnp801"></a><a class="ms" id="p_19Th1_1141"></a><a class="msdiv" id="msdiv801"></a>Tassa vaḍḍhanti vedanā,<br>
anekā rasasambhavā;<br>
Abhijjhā ca vihesā ca,<br>
cittamassūpahaññati;<br>
Evamācinato dukkhaṃ,<br>
ārā nibbāna vuccati.</p>
<p><a class="sc" id="9"></a><a class="vns" id="vns802"></a><a class="vnp" id="vnp802"></a><a class="pts" id="pts78"></a><a class="ms" id="p_19Th1_1142"></a><a class="msdiv" id="msdiv802"></a>Phassaṃ phussa sati muṭṭhā,<br>
Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.</p>
<p><a class="sc" id="10"></a><a class="vns" id="vns803"></a><a class="vnp" id="vnp803"></a><a class="ms" id="p_19Th1_1143"></a><a class="msdiv" id="msdiv803"></a>Tassa vaḍḍhanti vedanā,<br>
anekā phassasambhavā;<br>
Abhijjhā ca vihesā ca,<br>
cittamassūpahaññati;<br>
Evamācinato dukkhaṃ,<br>
ārā nibbāna vuccati.</p>
<p><a class="sc" id="11"></a><a class="vns" id="vns804"></a><a class="vnp" id="vnp804"></a><a class="ms" id="p_19Th1_1144"></a><a class="msdiv" id="msdiv804"></a>Dhammaṃ ñatvā sati muṭṭhā,<br>
Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.</p>
<p><a class="sc" id="12"></a><a class="vns" id="vns805"></a><a class="vnp" id="vnp805"></a><a class="ms" id="p_19Th1_1145"></a><a class="msdiv" id="msdiv805"></a>Tassa vaḍḍhanti vedanā,<br>
anekā dhammasambhavā;<br>
Abhijjhā ca vihesā ca,<br>
cittamassūpahaññati;<br>
Evamācinato dukkhaṃ,<br>
ārā nibbāna vuccati.</p>
<p><a class="sc" id="13"></a><a class="vns" id="vns806"></a><a class="vnp" id="vnp806"></a><a class="ms" id="p_19Th1_1146"></a><a class="msdiv" id="msdiv806"></a>Na so rajjati rūpesu,<br>
rūpaṃ disvā patissato;<br>
Virattacitto vedeti,<br>
tañca nājjhosa tiṭṭhati.</p>
<p><a class="sc" id="14"></a><a class="vns" id="vns807"></a><a class="vnp" id="vnp807"></a><a class="ms" id="p_19Th1_1147"></a><a class="msdiv" id="msdiv807"></a>Yathāssa passato rūpaṃ,<br>
sevato <span class="var" id="note377" title="vāpi (s2, s3, pts1)">cāpi</span> vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.</p>
<p><a class="sc" id="15"></a><a class="vns" id="vns808"></a><a class="vnp" id="vnp808"></a><a class="ms" id="p_19Th1_1148"></a><a class="msdiv" id="msdiv808"></a>Na so rajjati saddesu,<br>
saddaṃ sutvā patissato;<br>
Virattacitto vedeti,<br>
tañca nājjhosa tiṭṭhati.</p>
<p><a class="sc" id="16"></a><a class="vns" id="vns809"></a><a class="vnp" id="vnp809"></a><a class="ms" id="p_19Th1_1149"></a><a class="msdiv" id="msdiv809"></a>Yathāssa suṇato saddaṃ,<br>
sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.</p>
<p><a class="sc" id="17"></a><a class="vns" id="vns810"></a><a class="vnp" id="vnp810"></a><a class="ms" id="p_19Th1_1150"></a><a class="msdiv" id="msdiv810"></a>Na so rajjati gandhesu,<br>
gandhaṃ ghatvā patissato;<br>
Virattacitto vedeti,<br>
tañca nājjhosa tiṭṭhati.</p>
<p><a class="sc" id="18"></a><a class="vns" id="vns811"></a><a class="vnp" id="vnp811"></a><a class="ms" id="p_19Th1_1151"></a><a class="msdiv" id="msdiv811"></a>Yathāssa ghāyato gandhaṃ,<br>
sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.</p>
<p><a class="sc" id="19"></a><a class="vns" id="vns812"></a><a class="vnp" id="vnp812"></a><a class="ms" id="p_19Th1_1152"></a><a class="msdiv" id="msdiv812"></a>Na so rajjati rasesu,<br>
rasaṃ bhotvā patissato;<br>
Virattacitto vedeti,<br>
tañca nājjhosa tiṭṭhati.</p>
<p><a class="sc" id="20"></a><a class="vns" id="vns813"></a><a class="vnp" id="vnp813"></a><a class="ms" id="p_19Th1_1153"></a><a class="msdiv" id="msdiv813"></a>Yathāssa sāyarato rasaṃ,<br>
sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.</p>
<p><a class="sc" id="21"></a><a class="vns" id="vns814"></a><a class="vnp" id="vnp814"></a><a class="ms" id="p_19Th1_1154"></a><a class="msdiv" id="msdiv814"></a>Na so rajjati phassesu,<br>
phassaṃ phussa patissato;<br>
Virattacitto vedeti,<br>
tañca nājjhosa tiṭṭhati.</p>
<p><a class="sc" id="22"></a><a class="vns" id="vns815"></a><a class="vnp" id="vnp815"></a><a class="ms" id="p_19Th1_1155"></a><a class="msdiv" id="msdiv815"></a>Yathāssa phusato phassaṃ,<br>
sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.</p>
<p><a class="sc" id="23"></a><a class="vns" id="vns816"></a><a class="vnp" id="vnp816"></a><a class="ms" id="p_19Th1_1156"></a><a class="msdiv" id="msdiv816"></a>Na so rajjati dhammesu,<br>
dhammaṃ ñatvā patissato;<br>
Virattacitto vedeti,<br>
tañca nājjhosa tiṭṭhati.</p>
<p><a class="sc" id="24"></a><a class="vns" id="vns817"></a><a class="vnp" id="vnp817"></a><a class="ms" id="p_19Th1_1157"></a><a class="msdiv" id="msdiv817"></a>Yathāssa vijānato dhammaṃ,<br>
sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati”.</p>
</blockquote>
<p class="endsutta"><a class="ms" id="p_19Th1_1158"></a>… <span class="var" id="note378" title="māluṅkyaputto (bj, s2, s3, pts1-2)">Mālukyaputto</span> thero ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
