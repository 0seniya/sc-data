<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag7.5">
<article>
<div class="hgroup">
<p class="division">Theragāthā</p>
<p>Sattakanipāta</p>
<p>Paṭhamavagga</p>
<h1>7.5. Sarabhaṅgattheragāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns487"></a><a class="vnp" id="vnp487"></a><a class="ms" id="p_19Th1_776"></a><a class="msdiv" id="msdiv487"></a>“Sare hatthehi bhañjitvā,<br>
katvāna kuṭimacchisaṃ;<br>
Tena me sarabhaṅgoti,<br>
nāmaṃ sammutiyā ahu.</p>
<p><a class="sc" id="2"></a><a class="vns" id="vns488"></a><a class="vnp" id="vnp488"></a><a class="pts" id="pts51"></a><a class="ms" id="p_19Th1_777"></a><a class="msdiv" id="msdiv488"></a>Na mayhaṃ kappate ajja,<br>
sare hatthehi bhañjituṃ;<br>
Sikkhāpadā no paññattā,<br>
gotamena yasassinā.</p>
<p><a class="sc" id="3"></a><a class="vns" id="vns489"></a><a class="vnp" id="vnp489"></a><a class="ms" id="p_19Th1_778"></a><a class="msdiv" id="msdiv489"></a>Sakalaṃ samattaṃ rogaṃ,<br>
Sarabhaṅgo nāddasaṃ pubbe;<br>
Soyaṃ rogo diṭṭho,<br>
Vacanakarenātidevassa.</p>
<p><a class="sc" id="4"></a><a class="vns" id="vns490"></a><a class="vnp" id="vnp490"></a><a class="ms" id="p_19Th1_779"></a><a class="msdiv" id="msdiv490"></a>Yeneva maggena gato vipassī,<br>
Yeneva maggena sikhī ca vessabhū;<br>
Kakusandhakoṇāgamano ca kassapo,<br>
Tenañjasena agamāsi gotamo.</p>
<p><a class="sc" id="5"></a><a class="vns" id="vns491"></a><a class="vnp" id="vnp491"></a><a class="ms" id="p_19Th1_780"></a><a class="msdiv" id="msdiv491"></a>Vītataṇhā anādānā,<br>
satta buddhā khayogadhā;<br>
Yehāyaṃ desito dhammo,<br>
dhammabhūtehi tādibhi.</p>
<p><a class="sc" id="6"></a><a class="vns" id="vns492"></a><a class="vnp" id="vnp492"></a><a class="ms" id="p_19Th1_781"></a><a class="msdiv" id="msdiv492"></a>Cattāri ariyasaccāni,<br>
anukampāya pāṇinaṃ;<br>
Dukkhaṃ samudayo maggo,<br>
nirodho dukkhasaṅkhayo.</p>
<p><a class="sc" id="7"></a><a class="vns" id="vns493"></a><a class="vnp" id="vnp493"></a><a class="ms" id="p_19Th1_782"></a><a class="msdiv" id="msdiv493"></a><span class="var" id="note247" title="yasmiṃ nibbattate (pts1) | yasmiṃ na nibbattate (mr)">Yasmiṃ nivattate</span> dukkhaṃ,<br>
saṃsārasmiṃ anantakaṃ;<br>
Bhedā imassa kāyassa,<br>
jīvitassa ca saṅkhayā;<br>
Añño punabbhavo natthi,<br>
suvimuttomhi sabbadhī”ti.</p>
</blockquote>
<p class="endsutta"><a class="ms" id="p_19Th1_783"></a>… Sarabhaṅgo thero ….</p>
<p class="endsection"><a class="ms" id="p_19Th1_784"></a>Sattakanipāto niṭṭhito.</p>
<p class="uddana"><a class="ms" id="p_19Th1_785"></a>Tatruddānaṃ</p>
<blockquote class="uddanagatha">
<p><a class="sc" id="8"></a><a class="ms" id="p_19Th1_786"></a>Sundarasamuddo thero,<br>
thero <span class="var" id="note248" title="lakuṇṭabhaddiyo (bj, s2, s3, pts1-2)">lakuṇḍabhaddiyo</span>;<br>
Bhaddo thero ca sopāko,<br>
sarabhaṅgo mahāisi;<br>
Sattake pañcakā therā,<br>
gāthāyo pañcatiṃsatīti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
