<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag14.2">
<article>
<div class="hgroup">
<p class="division">Theragāthā</p>
<p>Cuddasakanipāta</p>
<p>Paṭhamavagga</p>
<h1>14.2. Godattattheragāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns659"></a><a class="vnp" id="vnp659"></a><a class="ms" id="p_19Th1_986"></a><a class="msdiv" id="msdiv659"></a>“Yathāpi bhaddo ājañño,<br>
dhure yutto dhurassaho;<br>
Mathito atibhārena,<br>
<span class="var" id="note305" title="saṃyuttaṃ (s2, s3) | saṃ yugaṃ (pts2)">saṃyugaṃ</span> nātivattati.</p>
<p><a class="sc" id="2"></a><a class="vns" id="vns660"></a><a class="vnp" id="vnp660"></a><a class="ms" id="p_19Th1_987"></a><a class="msdiv" id="msdiv660"></a>Evaṃ paññāya ye tittā,<br>
samuddo vārinā yathā;<br>
Na pare atimaññanti,<br>
ariyadhammova pāṇinaṃ.</p>
<p><a class="sc" id="3"></a><a class="vns" id="vns661"></a><a class="vnp" id="vnp661"></a><a class="pts" id="pts68"></a><a class="ms" id="p_19Th1_988"></a><a class="msdiv" id="msdiv661"></a>Kāle kālavasaṃ pattā,<br>
bhavābhavavasaṃ gatā;<br>
Narā dukkhaṃ nigacchanti,<br>
tedha socanti <span class="var" id="note306" title="mānavā (bj)">māṇavā</span>.</p>
<p><a class="sc" id="4"></a><a class="vns" id="vns662"></a><a class="vnp" id="vnp662"></a><a class="ms" id="p_19Th1_989"></a><a class="msdiv" id="msdiv662"></a>Unnatā sukhadhammena,<br>
dukkhadhammena conatā;<br>
Dvayena bālā haññanti,<br>
yathābhūtaṃ adassino.</p>
<p><a class="sc" id="5"></a><a class="vns" id="vns663"></a><a class="vnp" id="vnp663"></a><a class="ms" id="p_19Th1_990"></a><a class="msdiv" id="msdiv663"></a>Ye ca dukkhe sukhasmiñca,<br>
majjhe <span class="var" id="note307" title="sibbanimaccagū (s2, s3) | sabbaniṃ ajjhagū (pts1) | sabbaniṃ accagū (pts2)">sibbinimaccagū</span>;<br>
Ṭhitā te indakhīlova,<br>
na te unnataonatā.</p>
<p><a class="sc" id="6"></a><a class="vns" id="vns664"></a><a class="vnp" id="vnp664"></a><a class="ms" id="p_19Th1_991"></a><a class="msdiv" id="msdiv664"></a>Na heva lābhe nālābhe,<br>
na yase na ca kittiyā;<br>
Na nindāyaṃ pasaṃsāya,<br>
na te dukkhe sukhamhi ca.</p>
<p><a class="sc" id="7"></a><a class="vns" id="vns665"></a><a class="vnp" id="vnp665"></a><a class="ms" id="p_19Th1_992"></a><a class="msdiv" id="msdiv665"></a>Sabbattha te na limpanti,<br>
udabinduva pokkhare;<br>
Sabbattha sukhitā dhīrā,<br>
sabbattha aparājitā.</p>
<p><a class="sc" id="8"></a><a class="vns" id="vns666"></a><a class="vnp" id="vnp666"></a><a class="ms" id="p_19Th1_993"></a><a class="msdiv" id="msdiv666"></a>Dhammena ca alābho yo,<br>
yo ca lābho adhammiko;<br>
Alābho dhammiko seyyo,<br>
yañce lābho adhammiko.</p>
<p><a class="sc" id="9"></a><a class="vns" id="vns667"></a><a class="vnp" id="vnp667"></a><a class="ms" id="p_19Th1_994"></a><a class="msdiv" id="msdiv667"></a>Yaso ca appabuddhīnaṃ,<br>
viññūnaṃ ayaso ca yo;<br>
Ayasova seyyo viññūnaṃ,<br>
na yaso appabuddhinaṃ.</p>
<p><a class="sc" id="10"></a><a class="vns" id="vns668"></a><a class="vnp" id="vnp668"></a><a class="ms" id="p_19Th1_995"></a><a class="msdiv" id="msdiv668"></a>Dummedhehi pasaṃsā ca,<br>
viññūhi garahā ca yā;<br>
Garahāva seyyo viññūhi,<br>
yañce bālappasaṃsanā.</p>
<p><a class="sc" id="11"></a><a class="vns" id="vns669"></a><a class="vnp" id="vnp669"></a><a class="ms" id="p_19Th1_996"></a><a class="msdiv" id="msdiv669"></a>Sukhañca kāmamayikaṃ,<br>
dukkhañca pavivekiyaṃ;<br>
<span class="var" id="note308" title="pavivekiyaṃ (s2, s3, pts1)">Pavivekadukkhaṃ</span> seyyo,<br>
yañce kāmamayaṃ sukhaṃ.</p>
<p><a class="sc" id="12"></a><a class="vns" id="vns670"></a><a class="vnp" id="vnp670"></a><a class="ms" id="p_19Th1_997"></a><a class="msdiv" id="msdiv670"></a>Jīvitañca adhammena,<br>
dhammena maraṇañca yaṃ;<br>
Maraṇaṃ dhammikaṃ seyyo,<br>
yañce jīve adhammikaṃ.</p>
<p><a class="sc" id="13"></a><a class="vns" id="vns671"></a><a class="vnp" id="vnp671"></a><a class="ms" id="p_19Th1_998"></a><a class="msdiv" id="msdiv671"></a>Kāmakopappahīnā ye,<br>
santacittā bhavābhave;<br>
Caranti loke asitā,<br>
natthi tesaṃ piyāpiyaṃ.</p>
<p><a class="sc" id="14"></a><a class="vns" id="vns672"></a><a class="vnp" id="vnp672"></a><a class="ms" id="p_19Th1_999"></a><a class="msdiv" id="msdiv672"></a>Bhāvayitvāna bojjhaṅge,<br>
indriyāni balāni ca;<br>
Pappuyya paramaṃ santiṃ,<br>
parinibbantināsavā”ti.</p>
</blockquote>
<p class="endsutta"><a class="ms" id="p_19Th1_1000"></a>… Godatto thero ….</p>
<p class="endsection"><a class="ms" id="p_19Th1_1001"></a>Cuddasakanipāto niṭṭhito.</p>
<p class="uddana"><a class="ms" id="p_19Th1_1002"></a>Tatruddānaṃ</p>
<blockquote class="uddanagatha">
<p><a class="sc" id="15"></a><a class="ms" id="p_19Th1_1003"></a>Revato ceva godatto,<br>
therā dve te mahiddhikā;<br>
Cuddasamhi nipātamhi,<br>
gāthāyo aṭṭhavīsatīti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
