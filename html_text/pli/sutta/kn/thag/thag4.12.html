<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag4.12">
<article>
<div class="hgroup">
<p class="division">Theragāthā</p>
<p>Catukkanipāta</p>
<p>Paṭhamavagga</p>
<h1>4.12. Muditattheragāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns311"></a><a class="vnp" id="vnp311"></a><a class="ms" id="p_19Th1_558"></a><a class="msdiv" id="msdiv311"></a>“Pabbajiṃ jīvikatthohaṃ,<br>
laddhāna upasampadaṃ;<br>
Tato saddhaṃ paṭilabhiṃ,<br>
daḷhavīriyo parakkamiṃ.</p>
<p><a class="sc" id="2"></a><a class="vns" id="vns312"></a><a class="vnp" id="vnp312"></a><a class="ms" id="p_19Th1_559"></a><a class="msdiv" id="msdiv312"></a>Kāmaṃ bhijjatuyaṃ kāyo,<br>
maṃsapesī <span class="var" id="note181" title="visiyantu (mr)">visīyaruṃ</span>;<br>
Ubho jaṇṇukasandhīhi,<br>
jaṅghāyo papatantu me.</p>
<p><a class="sc" id="3"></a><a class="vns" id="vns313"></a><a class="vnp" id="vnp313"></a><a class="ms" id="p_19Th1_560"></a><a class="msdiv" id="msdiv313"></a>Nāsissaṃ na pivissāmi,<br>
vihārā ca na nikkhame;<br>
Napi passaṃ nipātessaṃ,<br>
taṇhāsalle anūhate.</p>
<p><a class="sc" id="4"></a><a class="vns" id="vns314"></a><a class="vnp" id="vnp314"></a><a class="ms" id="p_19Th1_561"></a><a class="msdiv" id="msdiv314"></a>Tassa mevaṃ viharato,<br>
passa vīriyaparakkamaṃ;<br>
Tisso vijjā anuppattā,<br>
kataṃ buddhassa sāsanan”ti.</p>
</blockquote>
<p class="endsutta"><a class="ms" id="p_19Th1_562"></a>… Mudito thero ….</p>
<p class="endsection"><a class="ms" id="p_19Th1_563"></a>Catukkanipāto niṭṭhito.</p>
<p class="uddana"><a class="ms" id="p_19Th1_564"></a>Tatruddānaṃ</p>
<blockquote class="uddanagatha">
<p><a class="sc" id="5"></a><a class="ms" id="p_19Th1_565"></a>Nāgasamālo bhagu ca,<br>
sabhiyo nandakopi ca;<br>
Jambuko senako thero,<br>
sambhūto rāhulopi ca.</p>
<p><a class="sc" id="6"></a><a class="ms" id="p_19Th1_566"></a>Bhavati candano thero,<br>
<span class="var" id="note182" title="idāni naveva therā">dasete</span> buddhasāvakā;<br>
Dhammiko sappako thero,<br>
mudito cāpi te tayo;<br>
Gāthāyo dve ca paññāsa,<br>
therā sabbepi <span class="var" id="note183" title="idāni dvādaseva therā">terasāti</span>.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
