<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag12.2">
<article>
<div class="hgroup">
<p class="division">Theragāthā</p>
<p>Dvādasakanipāta</p>
<p>Paṭhamavagga</p>
<h1>12.2. Sunītattheragāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns620"></a><a class="vnp" id="vnp620"></a><a class="ms" id="p_19Th1_938"></a><a class="msdiv" id="msdiv620"></a>“Nīce kulamhi jātohaṃ,<br>
daliddo appabhojano;<br>
<span class="var" id="note290" title="hīnaṃ kammaṃ (s2, s3, pts1-2)">Hīnakammaṃ</span> mamaṃ āsi,<br>
ahosiṃ pupphachaḍḍako.</p>
<p><a class="sc" id="2"></a><a class="vns" id="vns621"></a><a class="vnp" id="vnp621"></a><a class="ms" id="p_19Th1_939"></a><a class="msdiv" id="msdiv621"></a>Jigucchito manussānaṃ,<br>
paribhūto ca vambhito;<br>
Nīcaṃ manaṃ karitvāna,<br>
vandissaṃ bahukaṃ janaṃ.</p>
<p><a class="sc" id="3"></a><a class="vns" id="vns622"></a><a class="vnp" id="vnp622"></a><a class="pts" id="pts64"></a><a class="ms" id="p_19Th1_940"></a><a class="msdiv" id="msdiv622"></a>Athaddasāsiṃ sambuddhaṃ,<br>
bhikkhusaṃghapurakkhataṃ;<br>
Pavisantaṃ mahāvīraṃ,<br>
magadhānaṃ puruttamaṃ.</p>
<p><a class="sc" id="4"></a><a class="vns" id="vns623"></a><a class="vnp" id="vnp623"></a><a class="ms" id="p_19Th1_941"></a><a class="msdiv" id="msdiv623"></a>Nikkhipitvāna byābhaṅgiṃ,<br>
vandituṃ upasaṅkamiṃ;<br>
Mameva anukampāya,<br>
aṭṭhāsi purisuttamo.</p>
<p><a class="sc" id="5"></a><a class="vns" id="vns624"></a><a class="vnp" id="vnp624"></a><a class="ms" id="p_19Th1_942"></a><a class="msdiv" id="msdiv624"></a>Vanditvā satthuno pāde,<br>
ekamantaṃ ṭhito tadā;<br>
Pabbajjaṃ ahamāyāciṃ,<br>
sabbasattānamuttamaṃ.</p>
<p><a class="sc" id="6"></a><a class="vns" id="vns625"></a><a class="vnp" id="vnp625"></a><a class="ms" id="p_19Th1_943"></a><a class="msdiv" id="msdiv625"></a>Tato kāruṇiko satthā,<br>
sabbalokānukampako;<br>
‘Ehi bhikkhū’ti maṃ āha,<br>
sā me āsūpasampadā.</p>
<p><a class="sc" id="7"></a><a class="vns" id="vns626"></a><a class="vnp" id="vnp626"></a><a class="ms" id="p_19Th1_944"></a><a class="msdiv" id="msdiv626"></a>Sohaṃ eko araññasmiṃ,<br>
viharanto atandito;<br>
Akāsiṃ satthu vacanaṃ,<br>
yathā maṃ ovadī jino.</p>
<p><a class="sc" id="8"></a><a class="vns" id="vns627"></a><a class="vnp" id="vnp627"></a><a class="ms" id="p_19Th1_945"></a><a class="msdiv" id="msdiv627"></a>Rattiyā paṭhamaṃ yāmaṃ,<br>
Pubbajātimanussariṃ;<br>
Rattiyā majjhimaṃ yāmaṃ,<br>
<span class="var" id="note291" title="dibbacakkhuṃ visodhitaṃ (pts1) | dibbacakkhu visodhitaṃ (mr)">Dibbacakkhuṃ visodhayiṃ</span>;<br>
Rattiyā pacchime yāme,<br>
Tamokhandhaṃ padālayiṃ.</p>
<p><a class="sc" id="9"></a><a class="vns" id="vns628"></a><a class="vnp" id="vnp628"></a><a class="ms" id="p_19Th1_946"></a><a class="msdiv" id="msdiv628"></a>Tato ratyā vivasāne,<br>
sūriyassuggamanaṃ pati;<br>
Indo brahmā ca āgantvā,<br>
maṃ namassiṃsu pañjalī.</p>
<p><a class="sc" id="10"></a><a class="vns" id="vns629"></a><a class="vnp" id="vnp629"></a><a class="ms" id="p_19Th1_947"></a><a class="msdiv" id="msdiv629"></a>‘Namo te purisājañña,<br>
namo te purisuttama;<br>
Yassa te āsavā khīṇā,<br>
dakkhiṇeyyosi mārisa’.</p>
<p><a class="sc" id="11"></a><a class="vns" id="vns630"></a><a class="vnp" id="vnp630"></a><a class="ms" id="p_19Th1_948"></a><a class="msdiv" id="msdiv630"></a>Tato disvāna maṃ satthā,<br>
devasaṅghapurakkhataṃ;<br>
Sitaṃ pātukaritvāna,<br>
imamatthaṃ abhāsatha.</p>
<p><a class="sc" id="12"></a> <a class="vns" id="vns631"></a><a class="vnp" id="vnp631"></a><a class="ms" id="p_19Th1_949"></a><a class="msdiv" id="msdiv631"></a>‘Tapena brahmacariyena,<br>
saṃyamena damena ca;<br>
Etena brāhmaṇo hoti,<br>
etaṃ brāhmaṇamuttaman’”ti.</p>
</blockquote>
<p class="endsutta"><a class="ms" id="p_19Th1_950"></a>… Sunīto thero ….</p>
<p class="endsection"><a class="ms" id="p_19Th1_951"></a>Dvādasakanipāto niṭṭhito.</p>
<p class="uddana"><a class="ms" id="p_19Th1_952"></a>Tatruddānaṃ</p>
<blockquote class="uddanagatha">
<p><a class="sc" id="13"></a><a class="ms" id="p_19Th1_953"></a>Sīlavā ca sunīto ca,<br>
therā dve te mahiddhikā;<br>
Dvādasamhi nipātamhi,<br>
gāthāyo catuvīsatīti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
