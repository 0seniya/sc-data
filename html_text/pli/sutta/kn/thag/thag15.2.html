<!DOCTYPE html>
<html>
<head>
<meta charset="utf-8"/>
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag15.2">
<article>
<div class="hgroup">
<p class="division">Theragāthā</p>
<p>Soḷasakanipāta</p>
<p>Paṭhamavagga</p>
<h1>15.2. Udāyit­thera­gāthā</h1>
</div>
<blockquote class="gatha">
<p><a class="sc" id="1"></a> <a class="vns" id="vns689"></a><a class="vnp" id="vnp689"></a><a class="ms" id="p_19Th1_1021"></a><a class="msdiv" id="msdiv689"></a>“Manussabhūtaṃ sambuddhaṃ,<br/>
Attadantaṃ samāhitaṃ;<br/>
Iriyamānaṃ brahmapathe,<br/>
Cittassūpasame rataṃ.</p>
<p><a class="sc" id="2"></a><a class="vns" id="vns690"></a><a class="vnp" id="vnp690"></a><a class="ms" id="p_19Th1_1022"></a><a class="msdiv" id="msdiv690"></a>Yaṃ manussā namassanti,<br/>
sabbadhammāna pāraguṃ;<br/>
Devāpi taṃ namassanti,<br/>
iti me arahato sutaṃ.</p>
<p><a class="sc" id="3"></a><a class="vns" id="vns691"></a><a class="vnp" id="vnp691"></a><a class="pts" id="pts70"></a><a class="ms" id="p_19Th1_1023"></a><a class="msdiv" id="msdiv691"></a>Sabba­saṃ­yoja­nā­tītaṃ,<br/>
vanā nibbanamāgataṃ;<br/>
Kāmehi <span class="var" id="note321" title="nikkhammarataṃ (pts1-2, mr)">nekkhammarataṃ</span>,<br/>
<span class="var" id="note322" title="muttaselā va (pts1)">muttaṃ selāva</span> kañcanaṃ.</p>
<p><a class="sc" id="4"></a><a class="vns" id="vns692"></a><a class="vnp" id="vnp692"></a><a class="ms" id="p_19Th1_1024"></a><a class="msdiv" id="msdiv692"></a>Sa ve <span class="var" id="note323" title="accantaruci (bj) | accantarucī (pts1)">accaruci</span> nāgo,<br/>
himavāvaññe siluccaye;<br/>
Sabbesaṃ nāganāmānaṃ,<br/>
saccanāmo anuttaro.</p>
<p><a class="sc" id="5"></a><a class="vns" id="vns693"></a><a class="vnp" id="vnp693"></a><a class="ms" id="p_19Th1_1025"></a><a class="msdiv" id="msdiv693"></a>Nāgaṃ vo kittayissāmi,<br/>
na hi āguṃ karoti so;<br/>
Soraccaṃ avihiṃsā ca,<br/>
pādā nāgassa te duve.</p>
<p><a class="sc" id="6"></a><a class="vns" id="vns694"></a><a class="vnp" id="vnp694"></a><a class="ms" id="p_19Th1_1026"></a><a class="msdiv" id="msdiv694"></a>Sati ca sampajaññañca,<br/>
caraṇā nāgassa tepare;<br/>
Saddhāhattho mahānāgo,<br/>
upekkhā­seta­dantavā.</p>
<p><a class="sc" id="7"></a><a class="vns" id="vns695"></a><a class="vnp" id="vnp695"></a><a class="ms" id="p_19Th1_1027"></a><a class="msdiv" id="msdiv695"></a>Sati gīvā siro paññā,<br/>
vīmaṃsā dhammacintanā;<br/>
Dhamma­kucchi­samā­vāso,<br/>
viveko tassa vāladhi.</p>
<p><a class="sc" id="8"></a><a class="vns" id="vns696"></a><a class="vnp" id="vnp696"></a><a class="ms" id="p_19Th1_1028"></a><a class="msdiv" id="msdiv696"></a>So jhāyī assāsarato,<br/>
ajjhattaṃ susamāhito;<br/>
Gacchaṃ samāhito nāgo,<br/>
ṭhito nāgo samāhito.</p>
<p><a class="sc" id="9"></a><a class="vns" id="vns697"></a><a class="vnp" id="vnp697"></a><a class="ms" id="p_19Th1_1029"></a><a class="msdiv" id="msdiv697"></a>Sayaṃ samāhito nāgo,<br/>
nisinnopi samāhito;<br/>
Sabbattha saṃvuto nāgo,<br/>
esā nāgassa sampadā.</p>
<p><a class="sc" id="10"></a><a class="vns" id="vns698"></a><a class="vnp" id="vnp698"></a><a class="ms" id="p_19Th1_1030"></a><a class="msdiv" id="msdiv698"></a>Bhuñjati anavajjāni,<br/>
sāvajjāni na bhuñjati;<br/>
Ghāsa­macchā­danaṃ laddhā,<br/>
sannidhiṃ parivajjayaṃ.</p>
<p><a class="sc" id="11"></a><a class="vns" id="vns699"></a><a class="vnp" id="vnp699"></a><a class="ms" id="p_19Th1_1031"></a><a class="msdiv" id="msdiv699"></a>Saṃyojanaṃ aṇuṃ thūlaṃ,<br/>
sabbaṃ chetvāna bandhanaṃ;<br/>
Yena yeneva gacchati,<br/>
anapekkhova gacchati.</p>
<p><a class="sc" id="12"></a><a class="vns" id="vns700"></a><a class="vnp" id="vnp700"></a><a class="ms" id="p_19Th1_1032"></a><a class="msdiv" id="msdiv700"></a>Yathāpi udake jātaṃ,<br/>
puṇḍarīkaṃ pavaḍḍhati;<br/>
Nopalippati toyena,<br/>
sucigandhaṃ manoramaṃ.</p>
<p><a class="sc" id="13"></a><a class="vns" id="vns701"></a><a class="vnp" id="vnp701"></a><a class="ms" id="p_19Th1_1033"></a><a class="msdiv" id="msdiv701"></a>Tatheva ca loke jāto,<br/>
buddho loke <span class="var" id="note324" title="virajjati (pts2)">viharati</span>;<br/>
Nopalippati lokena,<br/>
toyena padumaṃ yathā.</p>
<p><a class="sc" id="14"></a><a class="vns" id="vns702"></a><a class="vnp" id="vnp702"></a><a class="ms" id="p_19Th1_1034"></a><a class="msdiv" id="msdiv702"></a>Mahāgini pajjalito,<br/>
anāhā­ropa­sammati;<br/>
Aṅgāresu ca santesu,<br/>
nibbutoti pavuccati.</p>
<p><a class="sc" id="15"></a><a class="vns" id="vns703"></a><a class="vnp" id="vnp703"></a><a class="ms" id="p_19Th1_1035"></a><a class="msdiv" id="msdiv703"></a>Atthassāyaṃ viññāpanī,<br/>
upamā viññūhi desitā;<br/>
Viññissanti mahānāgā,<br/>
nāgaṃ nāgena desitaṃ.</p>
<p><a class="sc" id="16"></a><a class="vns" id="vns704"></a><a class="vnp" id="vnp704"></a><a class="ms" id="p_19Th1_1036"></a><a class="msdiv" id="msdiv704"></a>Vītarāgo vītadoso,<br/>
Vītamoho anāsavo;<br/>
Sarīraṃ vijahaṃ nāgo,<br/>
<span class="var" id="note325" title="pari­nib­bissat­tya­nāsa­voti (bj) | pari­nib­bāt­ya­nāsavo (pts2)">Pari­nib­bissat­ya­nāsavo”ti</span>.</p>
</blockquote>
<p class="endsutta"><a class="ms" id="p_19Th1_1037"></a>… Udāyī thero ….</p>
<p class="endsection"><a class="ms" id="p_19Th1_1038"></a>Soḷasakanipāto niṭṭhito.</p>
<p class="uddana"><a class="ms" id="p_19Th1_1039"></a>Tatruddānaṃ</p>
<blockquote class="uddanagatha">
<p><a class="sc" id="17"></a><a class="ms" id="p_19Th1_1040"></a>Koṇḍañño ca udāyī ca,<br/>
therā dve te mahiddhikā;<br/>
Soḷasamhi nipātamhi,<br/>
gāthāyo dve ca tiṃsa cāti.</p>
</blockquote>
<aside id="metaarea">
<p><a class="sc" id="18"></a>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p><a class="sc" id="19"></a>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</article></section></div>
</body>
</html>
