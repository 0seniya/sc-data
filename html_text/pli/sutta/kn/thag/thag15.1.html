<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag15.1">
<article>
<div class="hgroup">
<p class="division">Theragāthā</p>
<p>Soḷasakanipāta</p>
<p>Paṭhamavagga</p>
<h1><span class="var" id="note309" title="aññākoṇḍaññattheragāthā (bj)">15.1 Aññāsikoṇḍaññattheragāthā</span></h1>
</div>
<blockquote class="gatha">
<p><a class="sc" id="1"></a><a class="vns" id="vns673"></a><a class="vnp" id="vnp673"></a><a class="pts" id="pts69"></a><a class="ms" id="p_19Th1_1004"></a><a class="msdiv" id="msdiv673"></a>“Esa bhiyyo pasīdāmi,<br>
sutvā dhammaṃ mahārasaṃ;<br>
Virāgo desito dhammo,<br>
anupādāya sabbaso”.</p>
<p><a class="sc" id="2"></a><a class="vns" id="vns674"></a><a class="vnp" id="vnp674"></a><a class="ms" id="p_19Th1_1005"></a><a class="msdiv" id="msdiv674"></a>“Bahūni loke citrāni,<br>
asmiṃ pathavimaṇḍale;<br>
Mathenti maññe saṅkappaṃ,<br>
subhaṃ rāgūpasaṃhitaṃ.</p>
<p><a class="sc" id="3"></a><a class="vns" id="vns675"></a><a class="vnp" id="vnp675"></a><a class="ms" id="p_19Th1_1006"></a><a class="msdiv" id="msdiv675"></a><span class="var" id="note310" title="rajamūhataṃ ca (bj) | rajamuhataṃ (s2, s3) | rajam upātaṃ (pts1) | rajam ūhataṃ (pts2)">Rajamuhatañca</span> vātena,<br>
yathā meghopasammaye;<br>
Evaṃ sammanti saṅkappā,<br>
yadā paññāya passati.</p>
<p><a class="sc" id="4"></a> <a class="vns" id="vns676"></a><a class="vnp" id="vnp676"></a><a class="ms" id="p_19Th1_1007"></a><a class="msdiv" id="msdiv676"></a>Sabbe saṅkhārā aniccāti,<br>
yadā paññāya passati;<br>
Atha nibbindati dukkhe,<br>
esa maggo visuddhiyā.</p>
<p><a class="sc" id="5"></a><a class="vns" id="vns677"></a><a class="vnp" id="vnp677"></a><a class="ms" id="p_19Th1_1008"></a><a class="msdiv" id="msdiv677"></a>Sabbe saṅkhārā dukkhāti,<br>
<span class="var" id="note312" title=" ...pe... (cha1-2)">yadā paññāya passati;<br>
Atha nibbindati dukkhe</span>,<br>
esa maggo visuddhiyā.</p>
<p><a class="sc" id="6"></a> <a class="vns" id="vns678"></a><a class="vnp" id="vnp678"></a><a class="ms" id="p_19Th1_1009"></a><a class="msdiv" id="msdiv678"></a>Sabbe dhammā anattāti,<br>
yadā paññāya passati;<br>
Atha nibbindati dukkhe,<br>
esa maggo visuddhiyā.</p>
<p><a class="sc" id="7"></a><a class="vns" id="vns679"></a><a class="vnp" id="vnp679"></a><a class="ms" id="p_19Th1_1010"></a><a class="msdiv" id="msdiv679"></a>Buddhānubuddho yo thero,<br>
koṇḍañño tibbanikkamo;<br>
Pahīnajātimaraṇo,<br>
brahmacariyassa kevalī.</p>
<p><a class="sc" id="8"></a><a class="vns" id="vns680"></a><a class="vnp" id="vnp680"></a><a class="ms" id="p_19Th1_1011"></a><a class="msdiv" id="msdiv680"></a>Oghapāso <span class="var" id="note315" title="daḷho khīlo (s2, s3, pts1) | daḷhakhīlo (pts2) | daḷho khilo (mr)">daḷhakhilo</span>,<br>
Pabbato duppadālayo;<br>
Chetvā khilañca pāsañca,<br>
Selaṃ <span class="var" id="note316" title="chetvāna (s2, s3, pts1, mr)">bhetvāna</span> dubbhidaṃ;<br>
Tiṇṇo pāraṅgato jhāyī,<br>
Mutto so mārabandhanā.</p>
<p><a class="sc" id="9"></a><a class="vns" id="vns681"></a><a class="vnp" id="vnp681"></a><a class="ms" id="p_19Th1_1012"></a><a class="msdiv" id="msdiv681"></a>Uddhato capalo bhikkhu,<br>
mitte āgamma pāpake;<br>
Saṃsīdati mahoghasmiṃ,<br>
<span class="var" id="note317" title="ummiyā (s2, s3, pts1)">ūmiyā</span> paṭikujjito.</p>
<p><a class="sc" id="10"></a><a class="vns" id="vns682"></a><a class="vnp" id="vnp682"></a><a class="ms" id="p_19Th1_1013"></a><a class="msdiv" id="msdiv682"></a>Anuddhato acapalo,<br>
nipako saṃvutindriyo;<br>
Kalyāṇamitto medhāvī,<br>
dukkhassantakaro siyā.</p>
<p><a class="sc" id="11"></a><a class="vns" id="vns683"></a><a class="vnp" id="vnp683"></a><a class="ms" id="p_19Th1_1014"></a><a class="msdiv" id="msdiv683"></a>Kālapabbaṅgasaṅkāso,<br>
kiso dhamanisanthato;<br>
Mattaññū annapānasmiṃ,<br>
adīnamanaso naro.</p>
<p><a class="sc" id="12"></a><a class="vns" id="vns684"></a><a class="vnp" id="vnp684"></a><a class="ms" id="p_19Th1_1015"></a><a class="msdiv" id="msdiv684"></a>Phuṭṭho ḍaṃsehi makasehi,<br>
araññasmiṃ brahāvane;<br>
Nāgo saṅgāmasīseva,<br>
sato tatrādhivāsaye.</p>
<p><a class="sc" id="13"></a><a class="vns" id="vns685"></a><a class="vnp" id="vnp685"></a><a class="ms" id="p_19Th1_1016"></a><a class="msdiv" id="msdiv685"></a>Nābhinandāmi maraṇaṃ,<br>
… pe …<br>
nibbisaṃ bhatako yathā.</p>
<p><a class="sc" id="14"></a><a class="vns" id="vns686"></a><a class="vnp" id="vnp686"></a><a class="ms" id="p_19Th1_1017"></a><a class="msdiv" id="msdiv686"></a>Nābhinandāmi maraṇaṃ,<br>
… pe …<br>
sampajāno patissato.</p>
<p><a class="sc" id="15"></a><a class="vns" id="vns687"></a><a class="vnp" id="vnp687"></a><a class="ms" id="p_19Th1_1018"></a><a class="msdiv" id="msdiv687"></a>Pariciṇṇo mayā satthā,<br>
… pe …<br>
bhavanetti samūhatā.</p>
<p><a class="sc" id="16"></a><a class="vns" id="vns688"></a><a class="vnp" id="vnp688"></a><a class="ms" id="p_19Th1_1019"></a><a class="msdiv" id="msdiv688"></a><span class="var" id="note318" title="yassatthāya (bj, pts2)">Yassa catthāya</span> pabbajito,<br>
agārasmānagāriyaṃ;<br>
So me attho anuppatto,<br>
kiṃ me saddhivihārinā”ti.</p>
</blockquote>
<p class="endsutta"><a class="ms" id="p_19Th1_1020"></a>… <span class="var" id="note319" title="aññākoṇḍañño (bj, s2, s3, pts1-2)">Aññāsikoṇḍañño</span> thero ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class="publication-date">2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
