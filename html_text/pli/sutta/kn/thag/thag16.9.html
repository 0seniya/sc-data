<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag16.9">
<article>
<div class="hgroup">
<p class="division">Theragāthā</p>
<p>Vīsatinipāta</p>
<p>Paṭhamavagga</p>
<h1>16.9. Anuruddhattheragāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns892"></a><a class="vnp" id="vnp892"></a><a class="pts" id="pts83"></a><a class="ms" id="p_19Th1_1236"></a><a class="msdiv" id="msdiv892"></a>“Pahāya mātāpitaro,<br>
bhaginī ñātibhātaro;<br>
Pañca kāmaguṇe hitvā,<br>
anuruddhova jhāyati.</p>
<p><a class="sc" id="2"></a><a class="vns" id="vns893"></a><a class="vnp" id="vnp893"></a><a class="ms" id="p_19Th1_1237"></a><a class="msdiv" id="msdiv893"></a>Sameto naccagītehi,<br>
sammatāḷappabodhano;<br>
Na tena <span class="var" id="note407" title="suddhamajjhagā (si, pts2, mr) | suddhimajjhagamā (s2, s3, pts1)">suddhimajjhagaṃ</span>,<br>
mārassa visaye rato.</p>
<p><a class="sc" id="3"></a><a class="vns" id="vns894"></a><a class="vnp" id="vnp894"></a><a class="ms" id="p_19Th1_1238"></a><a class="msdiv" id="msdiv894"></a>Etañca samatikkamma,<br>
rato buddhassa sāsane;<br>
Sabboghaṃ samatikkamma,<br>
anuruddhova jhāyati.</p>
<p><a class="sc" id="4"></a><a class="vns" id="vns895"></a><a class="vnp" id="vnp895"></a><a class="ms" id="p_19Th1_1239"></a><a class="msdiv" id="msdiv895"></a>Rūpā saddā rasā gandhā,<br>
phoṭṭhabbā ca manoramā;<br>
Ete ca samatikkamma,<br>
anuruddhova jhāyati.</p>
<p><a class="sc" id="5"></a><a class="vns" id="vns896"></a><a class="vnp" id="vnp896"></a><a class="ms" id="p_19Th1_1240"></a><a class="msdiv" id="msdiv896"></a>Piṇḍapātamatikkanto,<br>
eko adutiyo muni;<br>
Esati paṃsukūlāni,<br>
anuruddho anāsavo.</p>
<p><a class="sc" id="6"></a><a class="vns" id="vns897"></a><a class="vnp" id="vnp897"></a><a class="ms" id="p_19Th1_1241"></a><a class="msdiv" id="msdiv897"></a>Vicinī aggahī dhovi,<br>
rajayī dhārayī muni;<br>
Paṃsukūlāni matimā,<br>
anuruddho anāsavo.</p>
<p><a class="sc" id="7"></a><a class="vns" id="vns898"></a><a class="vnp" id="vnp898"></a><a class="ms" id="p_19Th1_1242"></a><a class="msdiv" id="msdiv898"></a>Mahiccho ca asantuṭṭho,<br>
saṃsaṭṭho yo ca uddhato;<br>
Tassa dhammā ime honti,<br>
pāpakā saṃkilesikā.</p>
<p><a class="sc" id="8"></a><a class="vns" id="vns899"></a><a class="vnp" id="vnp899"></a><a class="ms" id="p_19Th1_1243"></a><a class="msdiv" id="msdiv899"></a>Sato ca hoti appiccho,<br>
santuṭṭho avighātavā;<br>
Pavivekarato vitto,<br>
niccamāraddhavīriyo.</p>
<p><a class="sc" id="9"></a><a class="vns" id="vns900"></a><a class="vnp" id="vnp900"></a><a class="ms" id="p_19Th1_1244"></a><a class="msdiv" id="msdiv900"></a>Tassa dhammā ime honti,<br>
kusalā bodhipakkhikā;<br>
Anāsavo ca so hoti,<br>
iti vuttaṃ mahesinā.</p>
<p><a class="sc" id="10"></a> <a class="vns" id="vns901"></a><a class="vnp" id="vnp901"></a><a class="ms" id="p_19Th1_1245"></a><a class="msdiv" id="msdiv901"></a>Mama saṅkappamaññāya,<br>
satthā loke anuttaro;<br>
Manomayena kāyena,<br>
iddhiyā upasaṅkami.</p>
<p><a class="sc" id="11"></a><a class="vns" id="vns902"></a><a class="vnp" id="vnp902"></a><a class="ms" id="p_19Th1_1246"></a><a class="msdiv" id="msdiv902"></a>Yadā me ahu saṅkappo,<br>
tato uttari desayi;<br>
Nippapañcarato buddho,<br>
nippapañcamadesayi.</p>
<p><a class="sc" id="12"></a><a class="vns" id="vns903"></a><a class="vnp" id="vnp903"></a><a class="ms" id="p_19Th1_1247"></a><a class="msdiv" id="msdiv903"></a>Tassāhaṃ dhammamaññāya,<br>
vihāsiṃ sāsane rato;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="13"></a><a class="vns" id="vns904"></a><a class="vnp" id="vnp904"></a><a class="ms" id="p_19Th1_1248"></a><a class="msdiv" id="msdiv904"></a>Pañcapaññāsavassāni,<br>
yato nesajjiko ahaṃ;<br>
Pañcavīsativassāni,<br>
yato middhaṃ samūhataṃ.</p>
<p><a class="sc" id="14"></a> <a class="vns" id="vns905"></a><a class="vnp" id="vnp905"></a><a class="ms" id="p_19Th1_1249"></a><a class="msdiv" id="msdiv905"></a>Nāhu assāsapassāsā,<br>
ṭhitacittassa tādino;<br>
Anejo santimārabbha,<br>
cakkhumā parinibbuto.</p>
<p><a class="sc" id="15"></a><a class="vns" id="vns906"></a><a class="vnp" id="vnp906"></a><a class="ms" id="p_19Th1_1250"></a><a class="msdiv" id="msdiv906"></a>Asallīnena cittena,<br>
vedanaṃ ajjhavāsayi;<br>
Pajjotasseva nibbānaṃ,<br>
vimokkho cetaso ahu.</p>
<p><a class="sc" id="16"></a><a class="vns" id="vns907"></a><a class="vnp" id="vnp907"></a><a class="ms" id="p_19Th1_1251"></a><a class="msdiv" id="msdiv907"></a>Ete pacchimakā dāni,<br>
munino phassapañcamā;<br>
Nāññe dhammā bhavissanti,<br>
sambuddhe parinibbute.</p>
<p><a class="sc" id="17"></a><a class="vns" id="vns908"></a><a class="vnp" id="vnp908"></a><a class="ms" id="p_19Th1_1252"></a><a class="msdiv" id="msdiv908"></a>Natthi dāni punāvāso,<br>
devakāyasmi jālini;<br>
Vikkhīṇo jātisaṃsāro,<br>
natthi dāni punabbhavo.</p>
<p><a class="sc" id="18"></a><a class="vns" id="vns909"></a><a class="vnp" id="vnp909"></a><a class="pts" id="pts84"></a><a class="ms" id="p_19Th1_1253"></a><a class="msdiv" id="msdiv909"></a>Yassa muhuttena sahassadhā,<br>
Loko saṃvidito sabrahmakappo;<br>
Vasī iddhiguṇe cutūpapāte,<br>
Kāle passati devatā <span class="var" id="note410" title="sabhikkhuno (bj, mr)">sa bhikkhu</span>.</p>
<p><a class="sc" id="19"></a><a class="vns" id="vns910"></a><a class="vnp" id="vnp910"></a><a class="ms" id="p_19Th1_1254"></a><a class="msdiv" id="msdiv910"></a><span class="var" id="note411" title="annahāro (si)">Annabhāro</span> pure āsiṃ,<br>
daliddo ghāsahārako;<br>
Samaṇaṃ paṭipādesiṃ,<br>
upariṭṭhaṃ yasassinaṃ.</p>
<p><a class="sc" id="20"></a><a class="vns" id="vns911"></a><a class="vnp" id="vnp911"></a><a class="ms" id="p_19Th1_1255"></a><a class="msdiv" id="msdiv911"></a>Somhi sakyakule jāto,<br>
anuruddhoti maṃ vidū;<br>
Upeto naccagītehi,<br>
sammatāḷappabodhano.</p>
<p><a class="sc" id="21"></a><a class="vns" id="vns912"></a><a class="vnp" id="vnp912"></a><a class="ms" id="p_19Th1_1256"></a><a class="msdiv" id="msdiv912"></a>Athaddasāsiṃ sambuddhaṃ,<br>
satthāraṃ akutobhayaṃ;<br>
Tasmiṃ cittaṃ pasādetvā,<br>
pabbajiṃ anagāriyaṃ.</p>
<p><a class="sc" id="22"></a><a class="vns" id="vns913"></a><a class="vnp" id="vnp913"></a><a class="ms" id="p_19Th1_1257"></a><a class="msdiv" id="msdiv913"></a>Pubbenivāsaṃ jānāmi,<br>
yattha me vusitaṃ pure;<br>
Tāvatiṃsesu devesu,<br>
aṭṭhāsiṃ <span class="var" id="note412" title="satajātiyā (bj)">sakkajātiyā</span>.</p>
<p><a class="sc" id="23"></a><a class="vns" id="vns914"></a><a class="vnp" id="vnp914"></a><a class="ms" id="p_19Th1_1258"></a><a class="msdiv" id="msdiv914"></a>Sattakkhattuṃ manussindo,<br>
ahaṃ rajjamakārayiṃ;<br>
Cāturanto vijitāvī,<br>
jambusaṇḍassa issaro;<br>
Adaṇḍena asatthena,<br>
dhammena anusāsayiṃ.</p>
<p><a class="sc" id="24"></a><a class="vns" id="vns915"></a><a class="vnp" id="vnp915"></a><a class="ms" id="p_19Th1_1259"></a><a class="msdiv" id="msdiv915"></a>Ito satta <span class="var" id="note413" title="ito (s2, s3, pts1)">tato</span> satta,<br>
saṃsārāni catuddasa;<br>
Nivāsamabhijānissaṃ,<br>
devaloke ṭhito tadā.</p>
<p><a class="sc" id="25"></a><a class="vns" id="vns916"></a><a class="vnp" id="vnp916"></a><a class="ms" id="p_19Th1_1260"></a><a class="msdiv" id="msdiv916"></a>Pañcaṅgike samādhimhi,<br>
sante ekodibhāvite;<br>
Paṭippassaddhiladdhamhi,<br>
dibbacakkhu visujjhi me.</p>
<p><a class="sc" id="26"></a><a class="vns" id="vns917"></a><a class="vnp" id="vnp917"></a><a class="ms" id="p_19Th1_1261"></a><a class="msdiv" id="msdiv917"></a>Cutūpapātaṃ jānāmi,<br>
sattānaṃ āgatiṃ gatiṃ;<br>
Itthabhāvaññathābhāvaṃ,<br>
jhāne pañcaṅgike ṭhito.</p>
<p><a class="sc" id="27"></a><a class="vns" id="vns918"></a><a class="vnp" id="vnp918"></a><a class="ms" id="p_19Th1_1262"></a><a class="msdiv" id="msdiv918"></a>Pariciṇṇo mayā satthā,<br>
… pe …<br>
bhavanetti samūhatā.</p>
<p><a class="sc" id="28"></a><a class="vns" id="vns919"></a><a class="vnp" id="vnp919"></a><a class="ms" id="p_19Th1_1263"></a><a class="msdiv" id="msdiv919"></a>Vajjīnaṃ veḷuvagāme,<br>
ahaṃ jīvitasaṅkhayā;<br>
Heṭṭhato veḷugumbasmiṃ,<br>
nibbāyissaṃ anāsavo”ti.</p>
</blockquote>
<p class="endsutta"><a class="ms" id="p_19Th1_1264"></a>… Anuruddho thero ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
