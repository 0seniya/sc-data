<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag17.1">
<article>
<div class="hgroup">
<p class="division">Theragāthā</p>
<p>Tiṃsanipāta</p>
<p>Paṭhamavagga</p>
<h1>17.1. Phussattheragāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns949"></a><a class="vnp" id="vnp949"></a><a class="pts" id="pts87"></a><a class="ms" id="p_19Th1_1298"></a><a class="msdiv" id="msdiv949"></a>Pāsādike bahū disvā,<br>
bhāvitatte susaṃvute;<br>
Isi <span class="var" id="note422" title="paṇḍarassa gotto (bj)">paṇḍarasagotto</span>,<br>
apucchi phussasavhayaṃ.</p>
<p><a class="sc" id="2"></a><a class="vns" id="vns950"></a><a class="vnp" id="vnp950"></a><a class="ms" id="p_19Th1_1299"></a><a class="msdiv" id="msdiv950"></a>“Kiṃchandā kimadhippāyā,<br>
kimākappā bhavissare;<br>
Anāgatamhi kālamhi,<br>
taṃ me akkhāhi pucchito”.</p>
<p><a class="sc" id="3"></a><a class="vns" id="vns951"></a><a class="vnp" id="vnp951"></a><a class="ms" id="p_19Th1_1300"></a><a class="msdiv" id="msdiv951"></a>“Suṇohi vacanaṃ mayhaṃ,<br>
isipaṇḍarasavhaya;<br>
Sakkaccaṃ upadhārehi,<br>
ācikkhissāmyanāgataṃ.</p>
<p><a class="sc" id="4"></a><a class="vns" id="vns952"></a><a class="vnp" id="vnp952"></a><a class="ms" id="p_19Th1_1301"></a><a class="msdiv" id="msdiv952"></a>Kodhanā upanāhī ca,<br>
makkhī thambhī saṭhā bahū;<br>
Ussukī nānāvādā ca,<br>
bhavissanti anāgate.</p>
<p><a class="sc" id="5"></a><a class="vns" id="vns953"></a><a class="vnp" id="vnp953"></a><a class="ms" id="p_19Th1_1302"></a><a class="msdiv" id="msdiv953"></a>Aññātamānino dhamme,<br>
gambhīre tīragocarā;<br>
Lahukā agarū dhamme,<br>
aññamaññamagāravā.</p>
<p><a class="sc" id="6"></a><a class="vns" id="vns954"></a><a class="vnp" id="vnp954"></a><a class="ms" id="p_19Th1_1303"></a><a class="msdiv" id="msdiv954"></a>Bahū ādīnavā loke,<br>
uppajjissantyanāgate;<br>
Sudesitaṃ imaṃ dhammaṃ,<br>
<span class="var" id="note423" title="kilesissanti (bj, pts2) | kilisissanti (s2, s3, pts1, mr)">kilesessanti</span> dummatī.</p>
<p><a class="sc" id="7"></a><a class="vns" id="vns955"></a><a class="vnp" id="vnp955"></a><a class="ms" id="p_19Th1_1304"></a><a class="msdiv" id="msdiv955"></a>Guṇahīnāpi saṃghamhi,<br>
<span class="var" id="note424" title="voharanti (pts1)">voharantā</span> visāradā;<br>
Balavanto bhavissanti,<br>
mukharā assutāvino.</p>
<p><a class="sc" id="8"></a><a class="vns" id="vns956"></a><a class="vnp" id="vnp956"></a><a class="ms" id="p_19Th1_1305"></a><a class="msdiv" id="msdiv956"></a>Guṇavantopi saṃghamhi,<br>
voharantā yathātthato;<br>
Dubbalā te bhavissanti,<br>
hirīmanā anatthikā.</p>
<p><a class="sc" id="9"></a><a class="vns" id="vns957"></a><a class="vnp" id="vnp957"></a><a class="ms" id="p_19Th1_1306"></a><a class="msdiv" id="msdiv957"></a>Rajataṃ jātarūpañca,<br>
khettaṃ vatthumajeḷakaṃ;<br>
Dāsidāsañca dummedhā,<br>
sādiyissantyanāgate.</p>
<p><a class="sc" id="10"></a><a class="vns" id="vns958"></a><a class="vnp" id="vnp958"></a><a class="ms" id="p_19Th1_1307"></a><a class="msdiv" id="msdiv958"></a>Ujjhānasaññino bālā,<br>
sīlesu asamāhitā;<br>
Unnaḷā vicarissanti,<br>
kalahābhiratā magā.</p>
<p><a class="sc" id="11"></a><a class="vns" id="vns959"></a><a class="vnp" id="vnp959"></a><a class="ms" id="p_19Th1_1308"></a><a class="msdiv" id="msdiv959"></a>Uddhatā ca bhavissanti,<br>
nīlacīvarapārutā;<br>
Kuhā thaddhā lapā siṅgī,<br>
carissantyariyā viya.</p>
<p><a class="sc" id="12"></a><a class="vns" id="vns960"></a><a class="vnp" id="vnp960"></a><a class="ms" id="p_19Th1_1309"></a><a class="msdiv" id="msdiv960"></a>Telasaṇṭhehi kesehi,<br>
capalā añjanakkhikā;<br>
Rathiyāya gamissanti,<br>
dantavaṇṇikapārutā.</p>
<p><a class="sc" id="13"></a><a class="vns" id="vns961"></a><a class="vnp" id="vnp961"></a><a class="ms" id="p_19Th1_1310"></a><a class="msdiv" id="msdiv961"></a>Ajegucchaṃ vimuttehi,<br>
surattaṃ arahaddhajaṃ;<br>
Jigucchissanti kāsāvaṃ,<br>
odātesu samucchitā.</p>
<p><a class="sc" id="14"></a><a class="vns" id="vns962"></a><a class="vnp" id="vnp962"></a><a class="ms" id="p_19Th1_1311"></a><a class="msdiv" id="msdiv962"></a>Lābhakāmā bhavissanti,<br>
kusītā hīnavīriyā;<br>
Kicchantā vanapatthāni,<br>
gāmantesu vasissare.</p>
<p><a class="sc" id="15"></a><a class="vns" id="vns963"></a><a class="vnp" id="vnp963"></a><a class="pts" id="pts88"></a><a class="ms" id="p_19Th1_1312"></a><a class="msdiv" id="msdiv963"></a>Ye ye lābhaṃ labhissanti,<br>
micchājīvaratā sadā;<br>
Te teva anusikkhantā,<br>
bhajissanti asaṃyatā.</p>
<p><a class="sc" id="16"></a><a class="vns" id="vns964"></a><a class="vnp" id="vnp964"></a><a class="ms" id="p_19Th1_1313"></a><a class="msdiv" id="msdiv964"></a>Ye ye alābhino lābhaṃ,<br>
na te pujjā bhavissare;<br>
Supesalepi te dhīre,<br>
sevissanti na te tadā.</p>
<p><a class="sc" id="17"></a><a class="vns" id="vns965"></a><a class="vnp" id="vnp965"></a><a class="ms" id="p_19Th1_1314"></a><a class="msdiv" id="msdiv965"></a><span class="var" id="note425" title="pilakkharajanaṃ rattaṃ (?)">Milakkhurajanaṃ rattaṃ</span>,<br>
garahantā sakaṃ dhajaṃ;<br>
Titthiyānaṃ dhajaṃ keci,<br>
dhārissantyavadātakaṃ.</p>
<p><a class="sc" id="18"></a><a class="vns" id="vns966"></a><a class="vnp" id="vnp966"></a><a class="ms" id="p_19Th1_1315"></a><a class="msdiv" id="msdiv966"></a>Agāravo ca kāsāve,<br>
tadā tesaṃ bhavissati;<br>
Paṭisaṅkhā ca kāsāve,<br>
bhikkhūnaṃ na bhavissati.</p>
<p><a class="sc" id="19"></a><a class="vns" id="vns967"></a><a class="vnp" id="vnp967"></a><a class="ms" id="p_19Th1_1316"></a><a class="msdiv" id="msdiv967"></a>Abhibhūtassa dukkhena,<br>
sallaviddhassa ruppato;<br>
Paṭisaṅkhā mahāghorā,<br>
nāgassāsi acintiyā.</p>
<p><a class="sc" id="20"></a><a class="vns" id="vns968"></a><a class="vnp" id="vnp968"></a><a class="ms" id="p_19Th1_1317"></a><a class="msdiv" id="msdiv968"></a>Chaddanto hi tadā disvā,<br>
surattaṃ arahaddhajaṃ;<br>
Tāvadeva bhaṇī gāthā,<br>
gajo atthopasaṃhitā.</p>
<p><a class="sc" id="21"></a> <a class="vns" id="vns969"></a><a class="vnp" id="vnp969"></a><a class="ms" id="p_19Th1_1318"></a><a class="msdiv" id="msdiv969"></a>Anikkasāvo kāsāvaṃ,<br>
yo vatthaṃ <span class="var" id="note427" title="paridahessati (bj, s2, s3) | paridahissati (pts1)">paridhassati</span>;<br>
Apeto damasaccena,<br>
na so kāsāvamarahati.</p>
<p><a class="sc" id="22"></a><a class="vns" id="vns970"></a><a class="vnp" id="vnp970"></a><a class="ms" id="p_19Th1_1319"></a><a class="msdiv" id="msdiv970"></a>Yo ca vantakasāvassa,<br>
sīlesu susamāhito;<br>
Upeto damasaccena,<br>
sa ve kāsāvamarahati.</p>
<p><a class="sc" id="23"></a><a class="vns" id="vns971"></a><a class="vnp" id="vnp971"></a><a class="ms" id="p_19Th1_1320"></a><a class="msdiv" id="msdiv971"></a>Vipannasīlo dummedho,<br>
pākaṭo kāmakāriyo;<br>
Vibbhantacitto nissukko,<br>
na so kāsāvamarahati.</p>
<p><a class="sc" id="24"></a><a class="vns" id="vns972"></a><a class="vnp" id="vnp972"></a><a class="ms" id="p_19Th1_1321"></a><a class="msdiv" id="msdiv972"></a>Yo ca sīlena sampanno,<br>
vītarāgo samāhito;<br>
Odātamanasaṅkappo,<br>
sa ve kāsāvamarahati.</p>
<p><a class="sc" id="25"></a><a class="vns" id="vns973"></a><a class="vnp" id="vnp973"></a><a class="ms" id="p_19Th1_1322"></a><a class="msdiv" id="msdiv973"></a>Uddhato unnaḷo bālo,<br>
sīlaṃ yassa na vijjati;<br>
Odātakaṃ arahati,<br>
kāsāvaṃ kiṃ karissati.</p>
<p><a class="sc" id="26"></a><a class="vns" id="vns974"></a><a class="vnp" id="vnp974"></a><a class="ms" id="p_19Th1_1323"></a><a class="msdiv" id="msdiv974"></a>Bhikkhū ca bhikkhuniyo ca,<br>
duṭṭhacittā anādarā;<br>
Tādīnaṃ mettacittānaṃ,<br>
niggaṇhissantyanāgate.</p>
<p><a class="sc" id="27"></a><a class="vns" id="vns975"></a><a class="vnp" id="vnp975"></a><a class="ms" id="p_19Th1_1324"></a><a class="msdiv" id="msdiv975"></a>Sikkhāpentāpi therehi,<br>
bālā cīvaradhāraṇaṃ;<br>
Na suṇissanti dummedhā,<br>
pākaṭā kāmakāriyā.</p>
<p><a class="sc" id="28"></a><a class="vns" id="vns976"></a><a class="vnp" id="vnp976"></a><a class="ms" id="p_19Th1_1325"></a><a class="msdiv" id="msdiv976"></a>Te tathā sikkhitā bālā,<br>
aññamaññaṃ agāravā;<br>
Nādiyissantupajjhāye,<br>
khaḷuṅko viya sārathiṃ.</p>
<p><a class="sc" id="29"></a><a class="vns" id="vns977"></a><a class="vnp" id="vnp977"></a><a class="ms" id="p_19Th1_1326"></a><a class="msdiv" id="msdiv977"></a>Evaṃ anāgataddhānaṃ,<br>
paṭipatti bhavissati;<br>
Bhikkhūnaṃ bhikkhunīnañca,<br>
patte kālamhi pacchime’.</p>
<p><a class="sc" id="30"></a><a class="vns" id="vns978"></a><a class="vnp" id="vnp978"></a><a class="ms" id="p_19Th1_1327"></a><a class="msdiv" id="msdiv978"></a>Purā āgacchate etaṃ,<br>
anāgataṃ mahabbhayaṃ;<br>
Subbacā hotha sakhilā,<br>
aññamaññaṃ sagāravā.</p>
<p><a class="sc" id="31"></a><a class="vns" id="vns979"></a><a class="vnp" id="vnp979"></a><a class="ms" id="p_19Th1_1328"></a><a class="msdiv" id="msdiv979"></a>Mettacittā kāruṇikā,<br>
Hotha sīlesu saṃvutā;<br>
Āraddhavīriyā pahitattā,<br>
Niccaṃ daḷhaparakkamā.</p>
<p><a class="sc" id="32"></a><a class="vns" id="vns980"></a><a class="vnp" id="vnp980"></a><a class="pts" id="pts89"></a><a class="ms" id="p_19Th1_1329"></a><a class="msdiv" id="msdiv980"></a>Pamādaṃ bhayato disvā,<br>
Appamādañca khemato;<br>
Bhāvethaṭṭhaṅgikaṃ maggaṃ,<br>
<span class="var" id="note428" title="phusanti (s2, s3, pts1)">Phusantā</span> amataṃ padan”ti.</p>
</blockquote>
<p class="endsutta"><a class="ms" id="p_19Th1_1330"></a>… <span class="var" id="note429" title="pussathero (s2, s3)">Phusso</span> thero ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class="publication-date">2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
