<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag7.4">
<article>
<div class="hgroup">
<p class="division">Theragāthā</p>
<p>Sattakanipāta</p>
<p>Paṭhamavagga</p>
<h1>7.4. Sopākattheragāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns480"></a><a class="vnp" id="vnp480"></a><a class="ms" id="p_19Th1_768"></a><a class="msdiv" id="msdiv480"></a>“Disvā pāsādachāyāyaṃ,<br>
caṅkamantaṃ naruttamaṃ;<br>
Tattha naṃ upasaṅkamma,<br>
<span class="var" id="note244" title="vandisaṃ (bj)">vandissaṃ</span> purisuttamaṃ.</p>
<p><a class="sc" id="2"></a><a class="vns" id="vns481"></a><a class="vnp" id="vnp481"></a><a class="ms" id="p_19Th1_769"></a><a class="msdiv" id="msdiv481"></a>Ekaṃsaṃ cīvaraṃ katvā,<br>
saṃharitvāna pāṇayo;<br>
<span class="var" id="note245" title="anucaṅkamiṃ (pts2)">Anucaṅkamissaṃ</span> virajaṃ,<br>
sabbasattānamuttamaṃ.</p>
<p><a class="sc" id="3"></a><a class="vns" id="vns482"></a><a class="vnp" id="vnp482"></a><a class="ms" id="p_19Th1_770"></a><a class="msdiv" id="msdiv482"></a>Tato pañhe apucchi maṃ,<br>
pañhānaṃ kovido vidū;<br>
Acchambhī ca abhīto ca,<br>
byākāsiṃ satthuno ahaṃ.</p>
<p><a class="sc" id="4"></a><a class="vns" id="vns483"></a><a class="vnp" id="vnp483"></a><a class="ms" id="p_19Th1_771"></a><a class="msdiv" id="msdiv483"></a>Vissajjitesu pañhesu,<br>
anumodi tathāgato;<br>
Bhikkhusaṃghaṃ viloketvā,<br>
imamatthaṃ abhāsatha.</p>
<p><a class="sc" id="5"></a><a class="vns" id="vns484"></a><a class="vnp" id="vnp484"></a><a class="ms" id="p_19Th1_772"></a><a class="msdiv" id="msdiv484"></a>‘Lābhā <span class="var" id="note246" title="aṅgānamagadhānaṃ (bj, pts1) | aṅgamagadhānaṃ (s2, s3, pts2)">aṅgānaṃ magadhānaṃ</span>,<br>
Yesāyaṃ paribhuñjati;<br>
Cīvaraṃ piṇḍapātañca,<br>
Paccayaṃ sayanāsanaṃ;<br>
Paccuṭṭhānañca sāmīciṃ,<br>
Tesaṃ lābhāti cābravi.</p>
<p><a class="sc" id="6"></a><a class="vns" id="vns485"></a><a class="vnp" id="vnp485"></a><a class="ms" id="p_19Th1_773"></a><a class="msdiv" id="msdiv485"></a>Ajjatagge maṃ sopāka,<br>
dassanāyopasaṅkama;<br>
Esā ceva te sopāka,<br>
bhavatu upasampadā’.</p>
<p><a class="sc" id="7"></a><a class="vns" id="vns486"></a><a class="vnp" id="vnp486"></a><a class="ms" id="p_19Th1_774"></a><a class="msdiv" id="msdiv486"></a>Jātiyā sattavassohaṃ,<br>
laddhāna upasampadaṃ;<br>
Dhāremi antimaṃ dehaṃ,<br>
aho dhammasudhammatā”ti.</p>
</blockquote>
<p class="endsutta"><a class="ms" id="p_19Th1_775"></a>… Sopāko thero ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
