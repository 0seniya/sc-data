<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pe3' lang='pli'>
<header>
<ul>
<li class='division'>Peṭakopadesa</li>
</ul>
<h1>3. Suttādhiṭṭhānatatiyabhūmi</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli60' href='#pts-vp-pli60'></a><a class='ref ms' id='ms27Pe_361' href='#ms27Pe_361'>Ms 27Pe_361</a><a class='ref msdiv' id='msdiv32' href='#msdiv32'>Msdiv 32</a>Tattha katamaṃ suttādhiṭṭhānaṃ?</p>
<p><a class='ref sc' id='sc2' href='#sc2'>SC 2</a><a class='ref ms' id='ms27Pe_362' href='#ms27Pe_362'>Ms 27Pe_362</a>Lobhādhiṭṭhānaṃ dosādhiṭṭhānaṃ mohādhiṭṭhānaṃ alobhādhiṭṭhānaṃ adosādhiṭṭhānaṃ amohādhiṭṭhānaṃ kāyakammādhiṭṭhānaṃ vācākammādhiṭṭhānaṃ manokammādhiṭṭhānaṃ saddhindriyādhiṭṭhānaṃ vīriyindriyādhiṭṭhānaṃ satindriyādhiṭṭhānaṃ samādhindriyādhiṭṭhānaṃ paññindriyādhiṭṭhānaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms27Pe_363' href='#ms27Pe_363'>Ms 27Pe_363</a>Tattha katamaṃ lobhādhiṭṭhānaṃ?</p>
<blockquote class='gatha'>
<p><a class='ref sc' id='sc4' href='#sc4'>SC 4</a><a class='ref ms' id='ms27Pe_364' href='#ms27Pe_364'>Ms 27Pe_364</a>“<span class='var' id='note147' title='vitakkapamathitassa (bj, pts1) | vitakkanimmathitassa (mr)' href='#note147' title='vitakkapamathitassa (bj, pts1) | vitakkanimmathitassa (mr)'>Vitakkamathitassa</span> jantuno,<br>
Tibbarāgassa subhānupassino;<br>
Bhiyyo taṇhā pavaḍḍhati,<br>
Esa kho gāḷhaṃ karoti bandhanaṃ”.</p>
</blockquote>
<p><a class='ref sc' id='sc5' href='#sc5'>SC 5</a><a class='ref pts-vp-pli' id='pts-vp-pli61' href='#pts-vp-pli61'></a><a class='ref ms' id='ms27Pe_365' href='#ms27Pe_365'>Ms 27Pe_365</a>Vitakkamathitassāti kāmarāgo. Subhānupassinoti kāmarāgavatthu. Bhiyyo taṇhā pavaḍḍhatīti kāmataṇhā. Esa gāḷhaṃ karoti bandhananti rāgaṃ, iti yo yo dhammo mūlanikkhitto, so yevettha dhammo <span class='var' id='note148' title='uggāhayitabbo (bj) | uggāpayitabbo (pts1, mr)' href='#note148' title='uggāhayitabbo (bj) | uggāpayitabbo (pts1, mr)'>uggāvahitabbo</span>. Na bhagavā ekaṃ dhammaṃ ārabbha aññaṃ dhammaṃ deseti. Yassa vitakketi kāmavitakko tameva vitakkaṃ kāmavitakkena niddisīyati. Tibbarāgassāti tasseva vitakkassa vatthuṃ niddisati. Subhānupassino bhiyyo taṇhā pavaḍḍhatīti tameva rāgaṃ kāmataṇhāti niddisati. Esa gāḷhaṃ karoti bandhananti tameva taṇhāsaṃyojanaṃ niddisati. Evaṃ gāthāsu anuminitabbaṃ. Evaṃ saveyyākaraṇesu.</p>
<p><a class='ref sc' id='sc6' href='#sc6'>SC 6</a><a class='ref ms' id='ms27Pe_366' href='#ms27Pe_366'>Ms 27Pe_366</a>Tattha bhagavā ekaṃ dhammaṃ tividhaṃ niddisati, nissandato hetuto phalato.</p>
<blockquote class='gatha'>
<p><a class='ref sc' id='sc7' href='#sc7'>SC 7</a><a class='ref ms' id='ms27Pe_367' href='#ms27Pe_367'>Ms 27Pe_367</a>“Dadaṃ piyo hoti bhajanti naṃ bahū,<br>
Kittiñca pappoti yaso ca vaḍḍhati;<br>
Amaṅkubhūto parisaṃ vigāhati,<br>
Visārado hoti naro amaccharī”.</p>
</blockquote>
<p><a class='ref sc' id='sc8' href='#sc8'>SC 8</a><a class='ref ms' id='ms27Pe_368' href='#ms27Pe_368'>Ms 27Pe_368</a>Dadanti yaṃ yaṃ dānaṃ, idaṃ dānamayikaṃ puññakriyaṃ. Tattha hetu. Yañcetaṃ. Bhajanti naṃ bahū, kittinti yo ca kalyāṇo kittisaddo loke abbhuggacchati, yaṃ bahukassa janassa piyo bhavati manāpo ca. Yañca avippaṭisārī kālaṃ karoti ayaṃ nissando. Yaṃ kāyassa bhedā devesu upapajjatīti idaṃ phalaṃ. Idaṃ lobhādhiṭṭhānaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms27Pe_369' href='#ms27Pe_369'>Ms 27Pe_369</a><a class='ref msdiv' id='msdiv33' href='#msdiv33'>Msdiv 33</a>Tattha katamaṃ dosādhiṭṭhānaṃ?</p>
<blockquote class='gatha'>
<p><a class='ref sc' id='sc10' href='#sc10'>SC 10</a><a class='ref ms' id='ms27Pe_370' href='#ms27Pe_370'>Ms 27Pe_370</a>“Yo pāṇamatipāteti,<br>
musāvādañca bhāsati;<br>
Loke adinnaṃ ādiyati,<br>
paradārañca gacchati;<br>
Surāmerayapānañca,<br>
yo naro <span class='var' id='note151' title='abhigijjhati (pts1, mr)' href='#note151' title='abhigijjhati (pts1, mr)'>anuyuñjati</span>.</p>
<p><a class='ref sc' id='sc11' href='#sc11'>SC 11</a><a class='ref ms' id='ms27Pe_371' href='#ms27Pe_371'>Ms 27Pe_371</a>Appahāya pañca verāni,<br>
dussīlo iti vuccati;<br>
Kāyassa bhedā duppañño,<br>
nirayaṃ sopapajjati”.</p>
</blockquote>
<p><a class='ref sc' id='sc12' href='#sc12'>SC 12</a><a class='ref pts-vp-pli' id='pts-vp-pli62' href='#pts-vp-pli62'></a><a class='ref ms' id='ms27Pe_372' href='#ms27Pe_372'>Ms 27Pe_372</a>Yo pāṇamatipātetīti duṭṭho pāṇamatipāteti. Musāvādañca bhāsatīti dosopaghātāya musāvādañca bhāsati. Surāmerayapānañca, yo naro anuyuñjatīti doso nidānaṃ. Yo ca surāmerayapānaṃ anuyuñjati <span class='var' id='note152' title='yathāpamuditavihārī (mr)' href='#note152' title='yathāpamuditavihārī (mr)'>yathāparadāravihārī</span> amittā janayanti.</p>
<p><a class='ref sc' id='sc13' href='#sc13'>SC 13</a><a class='ref ms' id='ms27Pe_373' href='#ms27Pe_373'>Ms 27Pe_373</a>Pañca verāni appahāyāti pañcannaṃ bhikkhāpadānaṃ samatikkamanaṃ sabbesaṃ dosajānaṃ sā paṇṇatti, teneva dosajanitena kammena dussīlo iti vuccati sopi dhammo hetunā niddisitabbo, nissandena phalena ca.</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli63' href='#pts-vp-pli63'></a><a class='ref ms' id='ms27Pe_374' href='#ms27Pe_374'>Ms 27Pe_374</a>Tīṇi bālassa bālalakkhaṇāni—<span class='var' id='note153' title='dubbhāsitabhāsitā (pts1, mr)' href='#note153' title='dubbhāsitabhāsitā (pts1, mr)'>dubbhāsitabhāsī</span> ca hoti, duccintitacintī ca dukkaṭakammakārī ca. Tattha yaṃ kāyena ca vācāya ca parakkamati, idamassa dukkaṭakammakārī. Tāyaṃ yathā ca musāvādaṃ bhāsati yathā pubbaniddiṭṭhaṃ, idamassa dubbhāsitā. Yañca saṅkappeti manoduccaritaṃ byāpādaṃ, idamassa duccintitacintitā. Yaṃ so imehi tīhi bālalakkhaṇehi samannāgato tīṇi tajjāni dukkhāni domanassāni anubhavati, so ca hoti sabhaggato vā parisaggato vā tajjaṃ kathaṃ kathanti. Yadā bhavati so ca pāṇātipātādidasaakusalakammapatho, so tatonidānaṃ dukkhaṃ domanassaṃ paṭisaṃvedetīti. Puna caparaṃ yadā passati coraṃ rājāparādhikaṃ raññā gahitaṃ jīvitā voropetaṃ, tassevaṃ bhavati sace mamampi rājā jāneyya mamampi rājā gāhāpetvā jīvitā voropeyyāti, so tatonidānaṃ dukkhaṃ domanassaṃ paṭisaṃvedeti. Puna caparaṃ bālo yadā bhavati āsanā samārūḷho yāva yā me gati bhavissati ito pecca paraṃ maraṇāti so tatonidānaṃ dukkhaṃ domanassaṃ paṭisaṃvedeti iti bālalakkhaṇaṃ hetu. Tīṇi tajjāni dukkhāni nissando. Kāyassa bhedā nirayesu upapajjati, idaṃ phalaṃ. Idaṃ dosādhiṭṭhānaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms27Pe_375' href='#ms27Pe_375'>Ms 27Pe_375</a><a class='ref msdiv' id='msdiv34' href='#msdiv34'>Msdiv 34</a>Tattha katamaṃ mohādhiṭṭhānaṃ?</p>
<blockquote class='gatha'>
<p><a class='ref sc' id='sc16' href='#sc16'>SC 16</a><a class='ref ms' id='ms27Pe_376' href='#ms27Pe_376'>Ms 27Pe_376</a>“Satañceva sahassānaṃ,<br>
kappānaṃ saṃsarissati;<br>
Atha vāpi tato bhiyyo,<br>
gabbhā gabbhaṃ gamissatha.</p>
<p><a class='ref sc' id='sc17' href='#sc17'>SC 17</a><a class='ref ms' id='ms27Pe_377' href='#ms27Pe_377'>Ms 27Pe_377</a>Anupādāya buddhavacanaṃ,<br>
Saṅkhāre attato upādāya;<br>
Dukkhassantaṃ karissanti,<br>
Ṭhānametaṃ na vijjati”.</p>
</blockquote>
<p><a class='ref sc' id='sc18' href='#sc18'>SC 18</a><a class='ref ms' id='ms27Pe_378' href='#ms27Pe_378'>Ms 27Pe_378</a>Yo yaṃ anamataggasaṃsāraṃ samāpanno jāyate ca mīyate ca, ayaṃ avijjāhetukā. Yānipi ca saṅkhārānaṃ payojanāni, tānipi avijjāpaccayāni, yaṃ adassanaṃ buddhavacanassa, ayaṃ avijjāsutteyeva niddiṭṭhaṃ. Yo ca saṅkhāre attato harati pañcakkhandhe pañca diṭṭhiyo upagacchati. “Etaṃ mama, esohamasmi, eso me attā”ti idaṃ suttaṃ avijjāya nikkhittaṃ, avijjāya nikkhipitaṃ. <span class='var' id='note154' title='evaṃ sattā sutanayena (pts1)' href='#note154' title='evaṃ sattā sutanayena (pts1)'>Evaṃ satthā sutte nayena</span> dhammena niddisati. Asādhāraṇena taṃyeva tattha niddisitabbaṃ. Na aññaṃ.</p>
<p><a class='ref sc' id='sc19' href='#sc19'>SC 19</a><a class='ref pts-vp-pli' id='pts-vp-pli64' href='#pts-vp-pli64'></a><a class='ref ms' id='ms27Pe_379' href='#ms27Pe_379'>Ms 27Pe_379</a>Ye hi keci, bhikkhave, samaṇā vā brāhmaṇā vā “idaṃ dukkhan”ti nappajānanti cattāri saccāni vitthārena, yaṃ tattha appajānanā, idaṃ dukkhaṃ, ayaṃ hetu. Appajānanto vividhe saṅkhāre abhisaṅkharoti, ayaṃ nissando. Yañca diṭṭhigatāni parāmasati “idameva saccaṃ moghamaññan”ti ayaṃ nissando. Yaṃ punabbhavaṃ nibbatteti, idaṃ phalaṃ. Ayampi dhammo saniddiṭṭho hetuto ca phalato ca nissandato ca.</p>
<p><a class='ref sc' id='sc20' href='#sc20'>SC 20</a><a class='ref ms' id='ms27Pe_380' href='#ms27Pe_380'>Ms 27Pe_380</a>Ettha pana keci dhammā sādhāraṇā bhavanti. Hetu khalu āditoyeva sutte nikkhipissanti. Yathā kiṃ bhave cattārimāni, bhikkhave, agatigamanāni. Tattha yañca chandāgatiṃ gacchati yañca bhayāgatiṃ gacchati, ayaṃ lobho akusalamūlaṃ. Yaṃ dosā, ayaṃ dosoyeva. Yaṃ mohā, ayaṃ mohoyeva. Evaṃ imāni tīṇi akusalamūlāni āditoyeva upaparikkhitabbāni. Yattha ekaṃ niddisitabbaṃ, tattha ekaṃ niddisīyati. Tathā dve yathā tīṇi, na hi ādīhi anikkhitte hetu vā nissando vā phalaṃ vā niddisitabbaṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms27Pe_381' href='#ms27Pe_381'>Ms 27Pe_381</a>Ayañcettha gāthā—</p>
<blockquote class='gatha'>
<p><a class='ref sc' id='sc22' href='#sc22'>SC 22</a><a class='ref ms' id='ms27Pe_382' href='#ms27Pe_382'>Ms 27Pe_382</a>“Chandā dosā bhayā mohā,<br>
yo dhammaṃ ativattati;<br>
<span class='var' id='note156' title='nihīyate (pts1, mr)' href='#note156' title='nihīyate (pts1, mr)'>Nihīyati</span> tassa yaso,<br>
kāḷapakkheva candimā”.</p>
</blockquote>
<p><a class='ref sc' id='sc23' href='#sc23'>SC 23</a><a class='ref ms' id='ms27Pe_383' href='#ms27Pe_383'>Ms 27Pe_383</a>Kattha chandā ca ayaṃ lobho yathā niddiṭṭhaṃ pubbe. Idaṃ mohādhiṭṭhānaṃ.</p>
<p><a class='ref sc' id='sc24' href='#sc24'>SC 24</a><a class='ref ms' id='ms27Pe_384' href='#ms27Pe_384'>Ms 27Pe_384</a><a class='ref msdiv' id='msdiv35' href='#msdiv35'>Msdiv 35</a>Tattha katamaṃ alobhādhiṭṭhānaṃ?</p>
<blockquote class='gatha'>
<p><a class='ref sc' id='sc25' href='#sc25'>SC 25</a><a class='ref ms' id='ms27Pe_385' href='#ms27Pe_385'>Ms 27Pe_385</a>“<span class='var' id='note158' title='asubhānupassī (pts1)' href='#note158' title='asubhānupassī (pts1)'>Asubhānupassiṃ</span> viharantaṃ,<br>
Indriyesu susaṃvutaṃ;<br>
Bhojanamhi ca mattaññuṃ,<br>
Saddhaṃ āraddhavīriyaṃ;<br>
Taṃ ve nappasahati māro,<br>
Vāto selaṃva pabbatan”ti.</p>
</blockquote>
<p><a class='ref sc' id='sc26' href='#sc26'>SC 26</a><a class='ref pts-vp-pli' id='pts-vp-pli65' href='#pts-vp-pli65'></a><a class='ref ms' id='ms27Pe_386' href='#ms27Pe_386'>Ms 27Pe_386</a>Tattha yā asubhāya upaparikkhā, ayaṃ kāmesu ādīnavadassanena pariccāgo. Indriyesu susaṃvuto tasseva alobhassa pāripūriyaṃ mama āyatanasocitaṃ anupādāya. Bhojanamhi ca mattaññunti rasataṇhāpahānaṃ. Iti ayaṃ alobho asubhānupassitāya vatthuto dhārayati, so alobho hetu. Indriyesu guttadvāratāya gocarato dhārayati, bhojanemattaññutāya parato dhārayati, ayaṃ nissando. Taṃ ve nappasahati māro, vāto selaṃ va pabbatanti, idaṃ phalaṃ. Iti yoyeva dhammo ādimhi nikkhitto, soyeva majjhe ceva avasāne ca.</p>
<p><a class='ref sc' id='sc27' href='#sc27'>SC 27</a><a class='ref ms' id='ms27Pe_387' href='#ms27Pe_387'>Ms 27Pe_387</a>Nāhaṃ, bhikkhave, aññaṃ ekadhammampi samanupassāmi asamuppannassa kāmacchandassa anuppādāya uppannassa vā pahānāya, <span class='var' id='note160' title='yadidaṃ (pts1, mr)' href='#note160' title='yadidaṃ (pts1, mr)'>yathayidaṃ</span> asubhanimittaṃ. Tattha asubhanimittaṃ manasikarontassa anuppanno ceva kāmacchando na uppajjati, uppanno ca kāmacchando pahīyati. Idaṃ alobhassa vatthu. Yaṃ puna anuppanno kāmarāgo pariyādiyati rūparāgaṃ arūparāgaṃ, iti phalaṃ. Iti ayampi ca dhammo niddiṭṭho hetuto ca nissandato ca phalato ca. Idaṃ alobhādhiṭṭhānaṃ.</p>
<p><a class='ref sc' id='sc28' href='#sc28'>SC 28</a><a class='ref ms' id='ms27Pe_388' href='#ms27Pe_388'>Ms 27Pe_388</a>Tattha katamaṃ adosādhiṭṭhānaṃ?</p>
<blockquote class='gatha'>
<p><a class='ref sc' id='sc29' href='#sc29'>SC 29</a><a class='ref ms' id='ms27Pe_389' href='#ms27Pe_389'>Ms 27Pe_389</a>“Ekampi ce pāṇamaduṭṭhacitto,<br>
Mettāyati <span class='var' id='note162' title='kusalī (mr)' href='#note162' title='kusalī (mr)'>kusalo</span> tena hoti;<br>
Sabbe ca pāṇe <span class='var' id='note163' title='anukampamāno (pts1)' href='#note163' title='anukampamāno (pts1)'>manasānukampaṃ</span>,<br>
Pahūtamariyo pakaroti puññaṃ”.</p>
</blockquote>
<p><a class='ref sc' id='sc30' href='#sc30'>SC 30</a><a class='ref pts-vp-pli' id='pts-vp-pli66' href='#pts-vp-pli66'></a><a class='ref ms' id='ms27Pe_390' href='#ms27Pe_390'>Ms 27Pe_390</a>Ekampi ce pāṇamaduṭṭhacitto mettāyatīti ayaṃ adoso. Nigghātena assādo, kusalo tena hotīti tena kusalena dhammena saṃyutto dhammapaññattiṃ gacchati. Kusaloti yathā paññāya pañño paṇḍiccena paṇḍito. Pahūtamariyo pakaroti puññanti tassāyeva vipāko ayaṃ lokiyassa, na hi lokuttarassa. Tattha yā mettāyanā, ayaṃ hetu. Yaṃ kusalo bhavati ayaṃ nissando. Yāva abyāpajjo bhūmiyaṃ bahupuññaṃ pasavati, idaṃ phalaṃ. Iti adoso niddiṭṭho hetuto ca nissandato ca phalato ca.</p>
<p><a class='ref sc' id='sc31' href='#sc31'>SC 31</a><a class='ref ms' id='ms27Pe_391' href='#ms27Pe_391'>Ms 27Pe_391</a>Ekādasānisaṃsā mettāya cetovimuttiyā. Tattha yā mettācetovimutti, ayaṃ ariyadhammesu rāgavirāgā cetovimutti, lokikāya bhūmikā hetu, yaṃ sukhaṃ āyatiṃ manāpo hoti manussānaṃ, ime ekādasa dhammā nissando. Yañca akatāvī brahmakāye upapajjati. Idaṃ phalaṃ. Idaṃ adosādhiṭṭhānaṃ.</p>
<p><a class='ref sc' id='sc32' href='#sc32'>SC 32</a><a class='ref ms' id='ms27Pe_392' href='#ms27Pe_392'>Ms 27Pe_392</a><a class='ref msdiv' id='msdiv36' href='#msdiv36'>Msdiv 36</a>Tattha katamaṃ amohādhiṭṭhānaṃ?</p>
<blockquote class='gatha'>
<p><a class='ref sc' id='sc33' href='#sc33'>SC 33</a><a class='ref ms' id='ms27Pe_393' href='#ms27Pe_393'>Ms 27Pe_393</a>“Paññā hi seṭṭhā lokasmiṃ,<br>
yāyaṃ <span class='var' id='note165' title='nibbedhabhāginī (pts1, mr) | nibbānagāminī (^ne6#357 [Sāsanapaṭṭhāna])' href='#note165' title='nibbedhabhāginī (pts1, mr) | nibbānagāminī (^ne6#357 [Sāsanapaṭṭhāna])'>nibbedhagāminī</span>;<br>
Yāya sammā pajānāti,<br>
jātimaraṇasaṅkhayaṃ”.</p>
</blockquote>
<p><a class='ref sc' id='sc34' href='#sc34'>SC 34</a><a class='ref ms' id='ms27Pe_394' href='#ms27Pe_394'>Ms 27Pe_394</a>Paññā hi seṭṭhāti vatthuṃ. Nibbedhagāminīti nibbānagāminiyaṃ yathābhūtaṃ paṭivijjhati. Sammā pajānāti, jātimaraṇasaṅkhayanti amoho. Paññāti hetu. Yaṃ pajānāti ayaṃ nissando. Yo jātimaraṇasaṅkhayo, idaṃ phalaṃ. Iti amoho niddiṭṭho hetunā ca nissandena ca phalena ca.</p>
<p><a class='ref sc' id='sc35' href='#sc35'>SC 35</a><a class='ref pts-vp-pli' id='pts-vp-pli67' href='#pts-vp-pli67'></a><a class='ref ms' id='ms27Pe_395' href='#ms27Pe_395'>Ms 27Pe_395</a>Tīṇimāni, bhikkhave, indriyāni anaññātaññassāmītindriyaṃ aññindriyaṃ aññātāvindriyaṃ. Tattha katamaṃ anaññātaññassāmītindriyaṃ? Idha, bhikkhave, bhikkhu anabhisametassa dukkhassa ariyasaccassa abhisamayāya chandaṃ janeti vāyamati, vīriyaṃ ārabhati, cittaṃ paggaṇhāti padahati. Evaṃ catunnaṃ ariyasaccānaṃ kātabbaṃ. Tattha katamaṃ aññindriyaṃ? Idha, bhikkhave, bhikkhu “idaṃ dukkhaṃ ariyasaccan”ti yathābhūtaṃ pajānāti, yā ca maggo, idaṃ aññindriyaṃ. Āsavakkhayā anāsavo hoti, idaṃ vuccati aññātāvindriyaṃ. Tathāyaṃ paññā, ayaṃ hetu. Yaṃ chandaṃ janeti vāyamati, yā pajānāti, ayaṃ nissando. Yena sabbaso āsavānaṃ khayā hetu, yaṃ khaye ñāṇamuppajjati, anuppāde ñāṇañca, ayaṃ nissando. Yaṃ arahattaṃ, idaṃ phalaṃ. Tattha khīṇā me jāti, vusitaṃ brahmacariyaṃ, kataṃ karaṇīyanti, idaṃ khaye ñāṇaṃ. Nāparaṃ itthattāyāti pajānāmīti idaṃ anuppāde ñāṇaṃ. Iti imāni indriyāni amoho niddiṭṭho hetunā ca nissandena ca phalena ca. Imāni asādhāraṇāni niddiṭṭhāni.</p>
<p><a class='ref sc' id='sc36' href='#sc36'>SC 36</a><a class='ref pts-vp-pli' id='pts-vp-pli68' href='#pts-vp-pli68'></a><a class='ref ms' id='ms27Pe_396' href='#ms27Pe_396'>Ms 27Pe_396</a>Tattha katamāni kusalamūlāni sādhāraṇāni? Kusalañca vo, bhikkhave, desessāmi kusalamūlañceva. Tattha katamaṃ kusalamūlaṃ? Alobho adoso amoho. Tattha katamaṃ kusalaṃ? Aṭṭha sammattāni sammādiṭṭhi yāva sammāsamādhi. Tattha yāni kusalamūlāni, ayaṃ hetu. Yañca alobho tīṇi kammāni samuṭṭhāpeti saṅkappaṃ vāyāmaṃ samādhiñca, ayaṃ alobhassa nissando. Tattha yo adoso, ayaṃ hetu. Yaṃ tayo dhamme paṭṭhapeti sammāvācaṃ sammākammantaṃ sammāājīvañca, ayaṃ nissando. Tattha yo amoho hetu, yaṃ dve dhamme upaṭṭhapeti aviparītadassanampi ca anabhilāpanaṃ, ayaṃ nissando. Imassa brahmacariyassa yaṃ phalaṃ, tā dve vimuttiyo rāgavirāgā cetovimutti avijjā virāgā ca paññāvimutti, idaṃ phalaṃ. Iti imāni tīṇi kusalamūlāni niddiṭṭhāni hetuto ca nissandato ca phalato ca. Evaṃ sādhāraṇāni kusalāni paṭivijjhitabbāni.</p>
<p><a class='ref sc' id='sc37' href='#sc37'>SC 37</a><a class='ref ms' id='ms27Pe_397' href='#ms27Pe_397'>Ms 27Pe_397</a>Yattha duve yattha tīṇi. Ayañcettha gāthā.</p>
<blockquote class='gatha'>
<p><a class='ref sc' id='sc38' href='#sc38'>SC 38</a><a class='ref ms' id='ms27Pe_398' href='#ms27Pe_398'>Ms 27Pe_398</a>“Tulamatulañca sambhavaṃ,<br>
Bhavasaṅkhāramavassaji muni;<br>
Ajjhattarato samāhito,<br>
Abhindi kavacamivattasambhavan”ti.</p>
</blockquote>
<p><a class='ref sc' id='sc39' href='#sc39'>SC 39</a><a class='ref pts-vp-pli' id='pts-vp-pli69' href='#pts-vp-pli69'></a><a class='ref ms' id='ms27Pe_399' href='#ms27Pe_399'>Ms 27Pe_399</a>Tulamatulañca sambhavanti tulasaṅkhataṃ atulasaṅkhataṃ. Tattha ye saṅkhatā tulaṃ, te dve dhammā assādo ca ādīnavo ca tulitā bhavanti. Ettako kāmesu assādo. Ettako ādīnavo imassa, idaṃ nissaraṇanti iti nibbānaṃ pajānāti. Dvīhi kāraṇehi atulaṃ na ca sakkā tulayituṃ. Ettakaṃ etaṃ netaṃ paramatthīti tena atulaṃ. Atha pāpuṇā ratanaṃ karitvā acchariyabhāvena atulaṃ. Tattha kusalassa ca abhisambhavā jānanā passanā, ayaṃ amoho. Yaṃ tattha ñātā osiraṇā bhavasaṅkhārānaṃ, ayaṃ alobho. Yaṃ ajjhattarato samāhitoti vikkhepapaṭisaṃharaṇā, ayaṃ adoso. Iti imāni tīṇi kusalamūlāni. Tulamatulasambhavanti ayaṃ amoho. Yo bhavasaṅkhārānaṃ samosaraṇaṃ lobho sammāsamādhīnaṃ assādo, ayaṃ hetu. Yaṃ ajjhattarato avijjaṇḍakosaṃ sambhedo, ayaṃ nissando. Sā pavatti imāni tīṇi niddiṭṭhāni kusalamūlāni hetuto ca nissandato ca phalato ca.</p>
<p><a class='ref sc' id='sc40' href='#sc40'>SC 40</a><a class='ref ms' id='ms27Pe_400' href='#ms27Pe_400'>Ms 27Pe_400</a>Ettāvatā esā pavatti ca nivatti ca akusalamūlehi pavattati, kusalamūlehi nivattatīti imehi ca tīhi sabbaṃ akusalamūlaṃ samosaraṇaṃ gacchati. So dhamme vā vacanato niddiṭṭho taṇhāti vā kodhoti vā asampajaññanti vā anusayoti vā makkhoti vā paḷāsoti vā assatīti vā issāti vā macchariyanti vā aññāṇanti vā, tehi ye ca vatthūhi niddisitabbaṃ. Yassimāni dve vacanāni dhammapadāni niddiṭṭhāni na so atthi kilesā, yo imesu navasu padesu samodhānaṃ samosaraṇaṃ gacchati. Ayaṃ kileso, na ca lobho, na ca doso, na ca moho.</p>
<p><a class='ref sc' id='sc41' href='#sc41'>SC 41</a><a class='ref ms' id='ms27Pe_401' href='#ms27Pe_401'>Ms 27Pe_401</a>Yathā akusalamūlāni, evaṃ kusalāni paṭikkhepena niddisitabbāni. Idaṃ amohādhiṭṭhānaṃ.</p>
<p><a class='ref sc' id='sc42' href='#sc42'>SC 42</a><a class='ref ms' id='ms27Pe_402' href='#ms27Pe_402'>Ms 27Pe_402</a><a class='ref msdiv' id='msdiv37' href='#msdiv37'>Msdiv 37</a>Tattha katamaṃ kāyakammādhiṭṭhānaṃ?</p>
<blockquote class='gatha'>
<p><a class='ref sc' id='sc43' href='#sc43'>SC 43</a><a class='ref ms' id='ms27Pe_403' href='#ms27Pe_403'>Ms 27Pe_403</a>“Kāyena kusalaṃ kare,<br>
assa kāyena saṃvuto;<br>
Kāyaduccaritaṃ hitvā,<br>
kāyena sucaritaṃ care”.</p>
</blockquote>
<p><a class='ref sc' id='sc44' href='#sc44'>SC 44</a><a class='ref ms' id='ms27Pe_404' href='#ms27Pe_404'>Ms 27Pe_404</a>Tīṇimāni, bhikkhave, sucaritāni. Pāṇātipātā veramaṇī, adinnādānā veramaṇī, kāmesumicchācārā veramaṇī, idaṃ kāyakammādhiṭṭhānaṃ.</p>
<p><a class='ref sc' id='sc45' href='#sc45'>SC 45</a><a class='ref ms' id='ms27Pe_405' href='#ms27Pe_405'>Ms 27Pe_405</a>Tattha katamaṃ vācākammādhiṭṭhānaṃ?</p>
<blockquote class='gatha'>
<p><a class='ref sc' id='sc46' href='#sc46'>SC 46</a><a class='ref ms' id='ms27Pe_406' href='#ms27Pe_406'>Ms 27Pe_406</a>“Subhāsitaṃ uttamamāhu santo,<br>
Dhammaṃ bhaṇe nādhammaṃ taṃ dutiyaṃ;<br>
Piyaṃ bhaṇe nāppiyaṃ taṃ tatiyaṃ,<br>
Saccaṃ bhaṇe nālikaṃ taṃ catutthaṃ”.</p>
</blockquote>
<p><a class='ref sc' id='sc47' href='#sc47'>SC 47</a><a class='ref pts-vp-pli' id='pts-vp-pli70' href='#pts-vp-pli70'></a><a class='ref ms' id='ms27Pe_407' href='#ms27Pe_407'>Ms 27Pe_407</a>Cattārimāni ca vacīsucaritāni idaṃ vācākammādhiṭṭhānaṃ.</p>
<p><a class='ref sc' id='sc48' href='#sc48'>SC 48</a><a class='ref ms' id='ms27Pe_408' href='#ms27Pe_408'>Ms 27Pe_408</a>Tattha katamaṃ manokammādhiṭṭhānaṃ?</p>
<blockquote class='gatha'>
<p><a class='ref sc' id='sc49' href='#sc49'>SC 49</a><a class='ref ms' id='ms27Pe_409' href='#ms27Pe_409'>Ms 27Pe_409</a>“Manena kusalaṃ kammaṃ,<br>
manasā saṃvuto bhave;<br>
Manoduccaritaṃ hitvā,<br>
manasā sucaritaṃ care”.</p>
</blockquote>
<p><a class='ref sc' id='sc50' href='#sc50'>SC 50</a><a class='ref ms' id='ms27Pe_410' href='#ms27Pe_410'>Ms 27Pe_410</a>Tīṇimāni manosucaritāni, anabhijjhā, abyāpādo, sammādiṭṭhi, idaṃ manokammādhiṭṭhānaṃ. Imāni asādhāraṇāni suttāni.</p>
<p><a class='ref sc' id='sc51' href='#sc51'>SC 51</a><a class='ref ms' id='ms27Pe_411' href='#ms27Pe_411'>Ms 27Pe_411</a>Tattha katamāni sādhāraṇāni suttāni?</p>
<blockquote class='gatha'>
<p><a class='ref sc' id='sc52' href='#sc52'>SC 52</a><a class='ref ms' id='ms27Pe_412' href='#ms27Pe_412'>Ms 27Pe_412</a>“Vācānurakkhī manasā susaṃvuto,<br>
Kāyena ca <span class='var' id='note172' title='akusalaṃ na kayirā (bj, pts1, mr)' href='#note172' title='akusalaṃ na kayirā (bj, pts1, mr)'>nākusalaṃ kayirā</span>;<br>
Ete tayo kammapathe visodhaye,<br>
Ārādhaye maggamisippaveditaṃ”.</p>
</blockquote>
<p><a class='ref sc' id='sc53' href='#sc53'>SC 53</a><a class='ref ms' id='ms27Pe_413' href='#ms27Pe_413'>Ms 27Pe_413</a>Tisso imā, bhikkhave, pārisuddhiyo—kāyakammapārisuddhi, vācākammapārisuddhi, manokammapārisuddhi.</p>
<p><a class='ref sc' id='sc54' href='#sc54'>SC 54</a><a class='ref ms' id='ms27Pe_414' href='#ms27Pe_414'>Ms 27Pe_414</a>Tattha katamā kāyakammapārisuddhi? Pāṇātipātā veramaṇī, adinnādānā veramaṇī, kāmesumicchācārā veramaṇī. Tattha katamā vacīkammapārisuddhi? Musāvādā veramaṇī … pe … samphappalāpā veramaṇī. Tattha katamā manokammapārisuddhi? Anabhijjhā abyāpādo sammādiṭṭhi. Idaṃ sādhāraṇasuttaṃ.</p>
<p><a class='ref sc' id='sc55' href='#sc55'>SC 55</a><a class='ref ms' id='ms27Pe_415' href='#ms27Pe_415'>Ms 27Pe_415</a>Iti sādhāraṇāni ca suttāni asādhāraṇāni ca suttāni paṭivijjhitabbāni. Paṭivijjhitvā vācāya kāyena ca suttassa attho niddisitabbo.</p>
<p><a class='ref sc' id='sc56' href='#sc56'>SC 56</a><a class='ref ms' id='ms27Pe_416' href='#ms27Pe_416'>Ms 27Pe_416</a><a class='ref msdiv' id='msdiv38' href='#msdiv38'>Msdiv 38</a>Tattha katamaṃ saddhindriyādhiṭṭhānaṃ?</p>
<blockquote class='gatha'>
<p><a class='ref sc' id='sc57' href='#sc57'>SC 57</a><a class='ref pts-vp-pli' id='pts-vp-pli71' href='#pts-vp-pli71'></a><a class='ref ms' id='ms27Pe_417' href='#ms27Pe_417'>Ms 27Pe_417</a>“Yassa saddhā tathāgate,<br>
acalā suppatiṭṭhitā;<br>
Sīlañca yassa kalyāṇaṃ,<br>
ariyakantaṃ pasaṃsitaṃ.</p>
<p><a class='ref sc' id='sc58' href='#sc58'>SC 58</a><a class='ref ms' id='ms27Pe_418' href='#ms27Pe_418'>Ms 27Pe_418</a>Saṃghe pasādo yassatthi,<br>
ujubhūtañca dassanaṃ;<br>
Adaliddoti taṃ āhu,<br>
amoghaṃ tassa jīvitaṃ.</p>
<p><a class='ref sc' id='sc59' href='#sc59'>SC 59</a><a class='ref ms' id='ms27Pe_419' href='#ms27Pe_419'>Ms 27Pe_419</a>Saddhā ve nandikā ārādhiko,<br>
No tassa saddhoti;<br>
Sabbaṃ siyāti bhagavantaṃ,<br>
Tathārūpo dhammasampasādo”.</p>
</blockquote>
<p class='endsutta'><a class='ref sc' id='sc60' href='#sc60'>SC 60</a><a class='ref ms' id='ms27Pe_420' href='#ms27Pe_420'>Ms 27Pe_420</a>Idaṃ saddhindriyādhiṭṭhānaṃ.</p>
<p><a class='ref sc' id='sc61' href='#sc61'>SC 61</a><a class='ref ms' id='ms27Pe_421' href='#ms27Pe_421'>Ms 27Pe_421</a>Tattha katamaṃ vīriyādhiṭṭhānaṃ?</p>
<blockquote class='gatha'>
<p><a class='ref sc' id='sc62' href='#sc62'>SC 62</a><a class='ref ms' id='ms27Pe_422' href='#ms27Pe_422'>Ms 27Pe_422</a>“<span class='var' id='note174' title='ārabhatha (bj, pts1)' href='#note174' title='ārabhatha (bj, pts1)'>Ārambhatha</span> nikkamatha,<br>
yuñjatha buddhasāsane;<br>
Dhunātha maccuno senaṃ,<br>
naḷāgāraṃva kuñjaro”.</p>
</blockquote>
<p><a class='ref sc' id='sc63' href='#sc63'>SC 63</a><a class='ref ms' id='ms27Pe_423' href='#ms27Pe_423'>Ms 27Pe_423</a>Cattārome, bhikkhave, sammappadhānā, idaṃ vīriyādhiṭṭhānaṃ.</p>
<p><a class='ref sc' id='sc64' href='#sc64'>SC 64</a><a class='ref ms' id='ms27Pe_424' href='#ms27Pe_424'>Ms 27Pe_424</a>Tattha katamaṃ satindriyādhiṭṭhānaṃ?</p>
<blockquote class='gatha'>
<p><a class='ref sc' id='sc65' href='#sc65'>SC 65</a><a class='ref ms' id='ms27Pe_425' href='#ms27Pe_425'>Ms 27Pe_425</a>“Satīmato sadā bhaddaṃ,<br>
bhaddamatthu satīmato;<br>
Satīmato <span class='var' id='note175' title='su ve (bj ^sn10.4#1 [4.&#160;Maṇibhaddasutta]) | saddhā (pts1)' href='#note175' title='su ve (bj ^sn10.4#1 [4.&#160;Maṇibhaddasutta]) | saddhā (pts1)'>sadā</span> seyyo,<br>
satīmā sukhamedhati”.</p>
</blockquote>
<p><a class='ref sc' id='sc66' href='#sc66'>SC 66</a><a class='ref ms' id='ms27Pe_426' href='#ms27Pe_426'>Ms 27Pe_426</a>Cattāro satipaṭṭhānā vitthārena kātabbā, idaṃ satindriyādhiṭṭhānaṃ.</p>
<p><a class='ref sc' id='sc67' href='#sc67'>SC 67</a><a class='ref ms' id='ms27Pe_427' href='#ms27Pe_427'>Ms 27Pe_427</a>Tattha katamaṃ samādhindriyādhiṭṭhānaṃ?</p>
<blockquote class='gatha'>
<p><a class='ref sc' id='sc68' href='#sc68'>SC 68</a><a class='ref ms' id='ms27Pe_428' href='#ms27Pe_428'>Ms 27Pe_428</a>“Ākaṅkhato te naradammasārathi,<br>
Devā manussā manasā vicintitaṃ;<br>
Sabbe na jaññā kasiṇāpi pāṇino,<br>
Santaṃ samādhiṃ araṇaṃ nisevato”.</p>
</blockquote>
<p><a class='ref sc' id='sc69' href='#sc69'>SC 69</a><a class='ref pts-vp-pli' id='pts-vp-pli72' href='#pts-vp-pli72'></a><a class='ref ms' id='ms27Pe_429' href='#ms27Pe_429'>Ms 27Pe_429</a>Tayome, bhikkhave, samādhī—savitakko savicāro, avitakko vicāramatto, avitakko avicāro. Idaṃ samādhindriyādhiṭṭhānaṃ.</p>
<p><a class='ref sc' id='sc70' href='#sc70'>SC 70</a><a class='ref ms' id='ms27Pe_430' href='#ms27Pe_430'>Ms 27Pe_430</a>Tattha katamaṃ paññindriyādhiṭṭhānaṃ?</p>
<p><a class='ref sc' id='sc71' href='#sc71'>SC 71</a><a class='ref ms' id='ms27Pe_431' href='#ms27Pe_431'>Ms 27Pe_431</a>Paññā hi seṭṭhā lokasminti vitthārena.</p>
<p><a class='ref sc' id='sc72' href='#sc72'>SC 72</a><a class='ref ms' id='ms27Pe_432' href='#ms27Pe_432'>Ms 27Pe_432</a>Tisso imā, bhikkhave, paññā—sutamayī, cintāmayī, bhāvanāmayī, idaṃ paññindriyādhiṭṭhānaṃ suttaṃ, imāni indriyādhiṭṭhānāni asādhāraṇāni suttāni.</p>
<p><a class='ref sc' id='sc73' href='#sc73'>SC 73</a><a class='ref ms' id='ms27Pe_433' href='#ms27Pe_433'>Ms 27Pe_433</a><a class='ref msdiv' id='msdiv39' href='#msdiv39'>Msdiv 39</a>Tattha katamāni sādhāraṇāni indriyādhiṭṭhānāni suttāni?</p>
<blockquote class='gatha'>
<p><a class='ref sc' id='sc74' href='#sc74'>SC 74</a><a class='ref ms' id='ms27Pe_434' href='#ms27Pe_434'>Ms 27Pe_434</a>“Avītarāgo kāmesu,<br>
yassa pañcindriyā mudū;<br>
Saddhā sati ca vīriyaṃ,<br>
samatho ca vipassanā;<br>
Tādisaṃ bhikkhumāsajja,<br>
pubbeva upahaññati”.</p>
</blockquote>
<p><a class='ref sc' id='sc75' href='#sc75'>SC 75</a><a class='ref ms' id='ms27Pe_435' href='#ms27Pe_435'>Ms 27Pe_435</a>Pañcimāni indriyāni. Saddhindriyādiindriyaṃ daṭṭhabbaṃ. Tīsu aveccappasāde vitthārena suttaṃ kātabbaṃ. Imāni sādhāraṇāni indriyādhiṭṭhānāni suttāni. Yaṃ yassa sambandhaṃ kusalassa vā akusalassa vā tena tena adhiṭṭhānena taṃ suttaṃ niddisitabbaṃ, natthañño dhammo niddisitabbo. Tattha sādhāraṇaṃ kusalaṃ nāpi kusalaṃ akusalaṃ yathā sādhāraṇāni ca kusalamūlāni sādhāraṇāni ca akusalamūlāni uppannaṃ kāmavitakkaṃ pajahati … pe … cattāro sammappadhānā kusalaṃ akusalañca.</p>
<p class='uddana-intro'><a class='ref sc' id='sc76' href='#sc76'>SC 76</a><a class='ref ms' id='ms27Pe_436' href='#ms27Pe_436'>Ms 27Pe_436</a>Tatthimā uddānagāthā</p>
<blockquote class='uddanagatha'>
<p><a class='ref sc' id='sc77' href='#sc77'>SC 77</a><a class='ref pts-vp-pli' id='pts-vp-pli73' href='#pts-vp-pli73'></a><a class='ref ms' id='ms27Pe_437' href='#ms27Pe_437'>Ms 27Pe_437</a><span class='var' id='note178' title='vitakkena (bj)'>Vitakko hi</span> <span class='var' id='note179' title='pamatthito (bj) | pamatthiko (pts1)' href='#note178' title='vitakkena (bj)'>Vitakko hi</span> <span class='var' id='note179' title='pamatthito (bj) | pamatthiko (pts1)'>mamatthiko</span>,<br>
dadaṃ piyo naro iti;<br>
Yo pāṇamatipāteti,<br>
tīṇi tassa bālalakkhaṇaṃ.</p>
<p><a class='ref sc' id='sc78' href='#sc78'>SC 78</a><a class='ref ms' id='ms27Pe_438' href='#ms27Pe_438'>Ms 27Pe_438</a>Satañceva sahassānaṃ,<br>
ye ca samaṇabrāhmaṇā;<br>
Chandā dosā bhayā mohā,<br>
catūhi agatīhi ca.</p>
<p><a class='ref sc' id='sc79' href='#sc79'>SC 79</a><a class='ref ms' id='ms27Pe_439' href='#ms27Pe_439'>Ms 27Pe_439</a>Asubhānupassiṃ viharantaṃ,<br>
Nimittesu asubhā ca;<br>
Ekampi ce piyaṃ pāṇaṃ,<br>
Mittā sace subhāsitā.</p>
<p><a class='ref sc' id='sc80' href='#sc80'>SC 80</a><a class='ref ms' id='ms27Pe_440' href='#ms27Pe_440'>Ms 27Pe_440</a>Paññā hi seṭṭhā lokasmiṃ,<br>
Anuññā tīṇi indriyāni;<br>
Kusalākusalamūlāni ca,<br>
Tulamatulañca sambhavaṃ.</p>
<p><a class='ref sc' id='sc81' href='#sc81'>SC 81</a><a class='ref ms' id='ms27Pe_441' href='#ms27Pe_441'>Ms 27Pe_441</a>Kāyena kusalaṃ kare,<br>
Tīṇi sucaritāni ca;<br>
Subhāsitaṃ uttamamāhu,<br>
Santo vacīsucaritāni ca.</p>
<p><a class='ref sc' id='sc82' href='#sc82'>SC 82</a><a class='ref ms' id='ms27Pe_442' href='#ms27Pe_442'>Ms 27Pe_442</a>Kāyena ca kusalaṃ kayirā,<br>
Manoduccaritāni ca;<br>
Kāyānurakkhī ca sadā,<br>
Tisso ca pārisuddhiyo.</p>
<p><a class='ref sc' id='sc83' href='#sc83'>SC 83</a><a class='ref ms' id='ms27Pe_443' href='#ms27Pe_443'>Ms 27Pe_443</a>Yassa saddhā tathāgate,<br>
samuppāde ca desito;<br>
Ārambhatha nikkamatha,<br>
yā ca sammappadhānatā.</p>
<p><a class='ref sc' id='sc84' href='#sc84'>SC 84</a><a class='ref ms' id='ms27Pe_444' href='#ms27Pe_444'>Ms 27Pe_444</a>Satīmato sadā bhaddaṃ,<br>
satipaṭṭhānabhāvanā;<br>
Ākaṅkhato ca anaññāṇaṃ,<br>
ye ca tīṇi samādhayo.</p>
<p><a class='ref sc' id='sc85' href='#sc85'>SC 85</a><a class='ref ms' id='ms27Pe_445' href='#ms27Pe_445'>Ms 27Pe_445</a>Paññā hi seṭṭhā lokasmiṃ,<br>
tisso paññā pakāsitā;<br>
Avītarāgo kāmesu,<br>
tatheva pañcindriyā.</p>
</blockquote>
<p class='endsutta'><a class='ref sc' id='sc86' href='#sc86'>SC 86</a><a class='ref ms' id='ms27Pe_446' href='#ms27Pe_446'>Ms 27Pe_446</a>Iti therassa mahākaccāyanassa jambuvanavāsino peṭakopadese tatiyabhūmi suttādhiṭṭhānaṃ nāma.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
