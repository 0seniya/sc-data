<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti82' lang='pli'>
<header>
<ul>
<li class='division'>Itivuttaka&#160;82</li>
</ul>
<h1>Devasaddasutta</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms18It_553' href='#ms18It_553'>Ms 18It_553</a>Vuttañhetaṃ bhagavatā vuttamarahatāti me sutaṃ:</p>
<p><a class='ref sc' id='sc2' href='#sc2'>SC 2</a><a class='ref ms' id='ms18It_554' href='#ms18It_554'>Ms 18It_554</a>“Tayome, bhikkhave, devesu devasaddā niccharanti samayā samayaṃ upādāya. Katame tayo? Yasmiṃ, bhikkhave, samaye ariyasāvako kesamassuṃ ohāretvā kāsāyāni vatthāni acchādetvā agārasmā anagāriyaṃ <span class='var' id='note168' title='tasmiṃ bhikkhave samaye (pts1, mr)' href='#note168' title='tasmiṃ bhikkhave samaye (pts1, mr)'>pabbajjāya ceteti, tasmiṃ samaye</span> devesu devasaddo niccharati: ‘eso ariyasāvako mārena saddhiṃ saṅgāmāya cetetī’ti. Ayaṃ, bhikkhave, paṭhamo devesu devasaddo niccharati samayā samayaṃ upādāya.</p>
<p><a class='ref sc' id='sc3' href='#sc3'>SC 3</a><a class='ref ms' id='ms18It_555' href='#ms18It_555'>Ms 18It_555</a>Puna caparaṃ, bhikkhave, yasmiṃ samaye ariyasāvako sattannaṃ bodhipakkhiyānaṃ dhammānaṃ bhāvanānuyogamanuyutto viharati, tasmiṃ samaye devesu devasaddo niccharati: ‘eso ariyasāvako mārena saddhiṃ saṅgāmetī’ti. Ayaṃ, bhikkhave, dutiyo devesu devasaddo niccharati samayā samayaṃ upādāya.</p>
<p><a class='ref sc' id='sc4' href='#sc4'>SC 4</a><a class='ref ms' id='ms18It_556' href='#ms18It_556'>Ms 18It_556</a>Puna caparaṃ, bhikkhave, yasmiṃ samaye ariyasāvako āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati, tasmiṃ samaye devesu devasaddo niccharati: ‘eso ariyasāvako vijitasaṅgāmo tameva saṅgāmasīsaṃ abhivijiya ajjhāvasatī’ti. Ayaṃ, bhikkhave, tatiyo devesu devasaddo niccharati samayā samayaṃ upādāya. Ime kho, bhikkhave, tayo devesu devasaddā niccharanti samayā samayaṃ upādāyā”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='ref sc' id='sc5' href='#sc5'>SC 5</a><a class='ref vns' id='vns164' href='#vns164'>SC Verse 164</a><a class='pts' id='pts76' href='#pts76'></a><a class='ref ms' id='ms18It_557' href='#ms18It_557'>Ms 18It_557</a>“Disvā vijitasaṅgāmaṃ,<br>
sammāsambuddhasāvakaṃ;<br>
Devatāpi namassanti,<br>
mahantaṃ vītasāradaṃ.</p>
<p><a class='ref sc' id='sc6' href='#sc6'>SC 6</a><a class='ref vns' id='vns165' href='#vns165'>SC Verse 165</a><a class='ref ms' id='ms18It_558' href='#ms18It_558'>Ms 18It_558</a>Namo te purisājañña,<br>
yo tvaṃ dujjayamajjhabhū;<br>
Jetvāna maccuno senaṃ,<br>
vimokkhena anāvaraṃ.</p>
<p><a class='ref sc' id='sc7' href='#sc7'>SC 7</a><a class='ref vns' id='vns166' href='#vns166'>SC Verse 166</a><a class='ref ms' id='ms18It_559' href='#ms18It_559'>Ms 18It_559</a>Iti hetaṃ namassanti,<br>
devatā pattamānasaṃ;<br>
Tañhi tassa na passanti,<br>
yena maccuvasaṃ vaje”ti.</p>
</blockquote>
<p><a class='ref sc' id='sc8' href='#sc8'>SC 8</a><a class='ref ms' id='ms18It_560' href='#ms18It_560'>Ms 18It_560</a>Ayampi attho vutto bhagavatā, iti me sutanti.</p>
<p class='endsection'>Tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Tikanipāta</span> <span class='hidden'>Catutthavagga</span> <span class='hidden'>Devasaddasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
