<!DOCTYPE html>
<html>
<head>
<meta charset="utf-8">
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="iti85">
<article>
<div class="hgroup">
<p class="division">Itivuttaka&nbsp;85</p>
<h1>Asubhānupassīsutta</h1>
</div>
<p><a class="sc" id="1"></a><a class="ms" id="p_18It_591"></a>Vuttañhetaṃ bhagavatā vuttamarahatāti me sutaṃ:&nbsp;</p>
<p><a class="sc" id="2"></a><a class="pts" id="pts81"></a><a class="ms" id="p_18It_592"></a>“Asubhānupassī, bhikkhave, kāyasmiṃ viharatha; ānāpānassati ca vo ajjhattaṃ parimukhaṃ sūpaṭṭhitā hotu; sabbasaṅkhāresu aniccānupassino viharatha. Asubhānupassīnaṃ, bhikkhave, kāyasmiṃ viharataṃ yo subhāya dhātuyā rāgānusayo so <span class="var" id="note183" title="pahiyyati (mr)">pahīyati</span>. Ānāpānassatiyā ajjhattaṃ parimukhaṃ sūpaṭṭhititāya ye bāhirā vitakkāsayā vighātapakkhikā, te na honti. Sabbasaṅkhāresu aniccānupassīnaṃ viharataṃ yā avijjā sā pahīyati, yā vijjā sā uppajjatī”ti. Etamatthaṃ bhagavā avoca. Tatthetaṃ iti vuccati:</p>
<blockquote class="gatha">
<p><a class="sc" id="3"></a><a class="vns" id="vns177"></a><a class="ms" id="p_18It_593"></a>“Asubhānupassī kāyasmiṃ,<br>
ānāpāne <span class="var" id="note184" title="patissato (bj, s1, pts1)">paṭissato</span>;<br>
Sabbasaṅkhārasamathaṃ,<br>
passaṃ ātāpi sabbadā.</p>
<p><a class="sc" id="4"></a><a class="vns" id="vns178"></a><a class="ms" id="p_18It_594"></a>Sa ve sammaddaso bhikkhu,<br>
yato tattha vimuccati;<br>
Abhiññāvosito santo,<br>
sa ve yogātigo munī”ti.</p>
</blockquote>
<p><a class="sc" id="5"></a><a class="ms" id="p_18It_595"></a>Ayampi attho vutto bhagavatā, iti me sutanti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Tikanipāta</span> <span class="hidden">Catutthavagga</span> <span class="hidden">Asubhānupassīsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
