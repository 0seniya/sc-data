<!DOCTYPE html>
<html>
<head>
<meta charset="utf-8">
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="iti105">
<article>
<div class="hgroup">
<p class="division">Itivuttaka&nbsp;105</p>
<h1>Taṇhuppādasutta</h1>
</div>
<p><a class="sc" id="1"></a><a class="ms" id="p_18It_764"></a>Vuttañhetaṃ bhagavatā vuttamarahatāti me sutaṃ:&nbsp;</p>
<p><a class="sc" id="2"></a><a class="ms" id="p_18It_765"></a>“Cattārome, bhikkhave, taṇhuppādā, yattha bhikkhuno taṇhā uppajjamānā uppajjati. Katame cattāro? Cīvarahetu vā, bhikkhave, bhikkhuno taṇhā uppajjamānā uppajjati; piṇḍapātahetu vā, bhikkhave, bhikkhuno taṇhā uppajjamānā uppajjati; senāsanahetu vā, bhikkhave, bhikkhuno taṇhā uppajjamānā uppajjati; itibhavābhavahetu vā, bhikkhave, bhikkhuno taṇhā uppajjamānā uppajjati. Ime kho, bhikkhave, cattāro taṇhuppādā yattha bhikkhuno taṇhā uppajjamānā uppajjatī”ti. Etamatthaṃ bhagavā avoca. Tatthetaṃ iti vuccati:&nbsp;</p>
<blockquote class="gatha">
<p><a class="sc" id="3"></a><a class="vns" id="vns244"></a><a class="ms" id="p_18It_766"></a>“Taṇhādutiyo puriso,<br>
dīghamaddhāna saṃsaraṃ;<br>
Itthabhāvaññathābhāvaṃ,<br>
saṃsaraṃ nātivattati.</p>
<p><a class="sc" id="4"></a><a class="vns" id="vns245"></a><a class="ms" id="p_18It_767"></a>Etamādīnavaṃ ñatvā,<br>
taṇhaṃ dukkhassa sambhavaṃ;<br>
Vītataṇho anādāno,<br>
sato bhikkhu paribbaje”ti.</p>
</blockquote>
<p><a class="sc" id="5"></a><a class="ms" id="p_18It_768"></a>Ayampi attho vutto bhagavatā, iti me sutanti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Catukkanipāta</span> <span class="hidden">Brāhmaṇadhammayāgavagga</span> <span class="hidden">Taṇhuppādasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
