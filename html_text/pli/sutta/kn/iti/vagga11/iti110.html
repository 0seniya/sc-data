<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti110' lang='pli'>
<header>
<ul>
<li class='division'>Itivuttaka&#160;110</li>
</ul>
<h1>Carasutta</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms18It_806' href='#ms18It_806'>Ms 18It_806</a>Vuttañhetaṃ bhagavatā vuttamarahatāti me sutaṃ:</p>
<p><a class='ref sc' id='sc2' href='#sc2'>SC 2</a><a class='ref pts-vp-pli' id='pts-vp-pli116' href='#pts-vp-pli116'>PTS vp Pali 116</a><a class='ref ms' id='ms18It_807' href='#ms18It_807'>Ms 18It_807</a>“Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu adhivāseti nappajahati na vinodeti na <span class='var' id='note239' title='vyantikaroti (pts1) | byantiṃ karoti (mr)'>byantīkaroti</span> na anabhāvaṃ gameti. Carampi, bhikkhave, bhikkhu evaṃbhūto anātāpī <span class='var' id='note240' title='anottappī (sabbattha)'>byantīkaroti</span> na anabhāvaṃ gameti. Carampi, bhikkhave, bhikkhu evaṃbhūto anātāpī <span class='var' id='note240' title='anottappī (sabbattha)'>anottāpī</span> satataṃ samitaṃ kusīto hīnavīriyoti vuccati.</p>
<p><a class='ref sc' id='sc3' href='#sc3'>SC 3</a><a class='ref ms' id='ms18It_808' href='#ms18It_808'>Ms 18It_808</a>Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti. Ṭhitopi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.</p>
<p><a class='ref sc' id='sc4' href='#sc4'>SC 4</a><a class='ref ms' id='ms18It_809' href='#ms18It_809'>Ms 18It_809</a>Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti. Nisinnopi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.</p>
<p><a class='ref sc' id='sc5' href='#sc5'>SC 5</a><a class='ref ms' id='ms18It_810' href='#ms18It_810'>Ms 18It_810</a>Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti. Sayānopi, bhikkhave, bhikkhu jāgaro evaṃbhūto anātāpī anottāpī satataṃ samitaṃ kusīto hīnavīriyoti vuccati.</p>
<p><a class='ref sc' id='sc6' href='#sc6'>SC 6</a><a class='ref ms' id='ms18It_811' href='#ms18It_811'>Ms 18It_811</a>Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti. Carampi, bhikkhave, bhikkhu evaṃbhūto ātāpī <span class='var' id='note241' title='ottappī (sabbattha)'>ottāpī</span> satataṃ samitaṃ āraddhavīriyo pahitattoti vuccati.</p>
<p><a class='ref sc' id='sc7' href='#sc7'>SC 7</a><a class='ref pts-vp-pli' id='pts-vp-pli117' href='#pts-vp-pli117'>PTS vp Pali 117</a><a class='ref ms' id='ms18It_812' href='#ms18It_812'>Ms 18It_812</a>Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti. Ṭhitopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</p>
<p><a class='ref sc' id='sc8' href='#sc8'>SC 8</a><a class='ref ms' id='ms18It_813' href='#ms18It_813'>Ms 18It_813</a>Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti. Nisinnopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</p>
<p><a class='ref sc' id='sc9' href='#sc9'>SC 9</a><a class='ref ms' id='ms18It_814' href='#ms18It_814'>Ms 18It_814</a>Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti. Sayānopi, bhikkhave, bhikkhu jāgaro evaṃbhūto ātāpī ottāpī satataṃ samitaṃ āraddhavīriyo pahitattoti vuccatī”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='ref sc' id='sc10' href='#sc10'>SC 10</a><a class='ref vns' id='vns256' href='#vns256'>SC Verse 256</a><a class='ref ms' id='ms18It_815' href='#ms18It_815'>Ms 18It_815</a>“Caraṃ vā yadi vā tiṭṭhaṃ,<br>
nisinno uda vā sayaṃ;<br>
Yo vitakkaṃ vitakketi,<br>
pāpakaṃ gehanissitaṃ.</p>
<p><a class='ref sc' id='sc11' href='#sc11'>SC 11</a><a class='ref vns' id='vns257' href='#vns257'>SC Verse 257</a><a class='ref ms' id='ms18It_816' href='#ms18It_816'>Ms 18It_816</a><span class='var' id='note242' title='kummaggappaṭipanno (^an4.11#1 [11.&#160;Carasutta])'>Kummaggaṃ paṭipanno</span> so,<br>
mohaneyyesu mucchito;<br>
Abhabbo tādiso bhikkhu,<br>
phuṭṭhuṃ sambodhimuttamaṃ.</p>
<p><a class='ref sc' id='sc12' href='#sc12'>SC 12</a><a class='ref vns' id='vns258' href='#vns258'>SC Verse 258</a><a class='ref pts-vp-pli' id='pts-vp-pli118' href='#pts-vp-pli118'>PTS vp Pali 118</a><a class='ref ms' id='ms18It_817' href='#ms18It_817'>Ms 18It_817</a>Yo <span class='var' id='note243' title='yo caraṃ vātha tiṭṭhaṃ vā (bj, mr) | yo caraṃ vā yadi vā tiṭṭhaṃ (s1-3) | yo caraṃ vā yo tiṭṭhaṃ vā (pts1)'>ca caraṃ vā tiṭṭhaṃ vā</span>,<br>
Nisinno uda vā sayaṃ;<br>
Vitakkaṃ samayitvāna,<br>
Vitakkūpasame rato;<br>
Bhabbo so tādiso bhikkhu,<br>
Phuṭṭhuṃ sambodhimuttaman”ti.</p>
</blockquote>
<p><a class='ref sc' id='sc13' href='#sc13'>SC 13</a><a class='ref ms' id='ms18It_818' href='#ms18It_818'>Ms 18It_818</a>Ayampi attho vutto bhagavatā, iti me sutanti.</p>
<p class='endsection'>Ekādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Catukkanipāta</span> <span class='hidden'>Brāhmaṇadhammayāgavagga</span> <span class='hidden'>Carasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
