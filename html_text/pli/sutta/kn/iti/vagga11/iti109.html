<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti109' lang='pli'>
<header>
<ul>
<li class='division'>Itivuttaka&#160;109</li>
</ul>
<h1><span class='var' id='note234' title='purisapiyarūpasuttaṃ (bj)' href='#note234' title='purisapiyarūpasuttaṃ (bj)'>Nadīsotasutta</span></h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms18It_792' href='#ms18It_792'>Ms 18It_792</a>Vuttañhetaṃ bhagavatā vuttamarahatāti me sutaṃ:</p>
<p><a class='ref sc' id='sc2' href='#sc2'>SC 2</a><a class='ref pts-vp-pli' id='pts-vp-pli114' href='#pts-vp-pli114'></a><a class='ref ms' id='ms18It_793' href='#ms18It_793'>Ms 18It_793</a>“Seyyathāpi, bhikkhave, puriso nadiyā sotena ovuyheyya piyarūpasātarūpena. Tamenaṃ cakkhumā puriso tīre ṭhito disvā evaṃ vadeyya: ‘kiñcāpi kho tvaṃ, ambho purisa, nadiyā sotena ovuyhasi piyarūpasātarūpena, atthi cettha heṭṭhā rahado saūmi sāvaṭṭo sagaho sarakkhaso yaṃ tvaṃ, ambho purisa, rahadaṃ pāpuṇitvā maraṇaṃ vā nigacchasi maraṇamattaṃ vā dukkhan’ti. Atha kho so, bhikkhave, puriso tassa purisassa saddaṃ sutvā hatthehi ca pādehi ca paṭisotaṃ vāyameyya.</p>
<p><a class='ref sc' id='sc3' href='#sc3'>SC 3</a><a class='ref ms' id='ms18It_794' href='#ms18It_794'>Ms 18It_794</a>Upamā kho me ayaṃ, bhikkhave, katā atthassa viññāpanāya. <span class='var' id='note235' title='ayamettha (bj) | ayañcevettha (s1-3)' href='#note235' title='ayamettha (bj) | ayañcevettha (s1-3)'>Ayañcettha</span> attho: ‘nadiyā soto’ti kho, bhikkhave, taṇhāyetaṃ adhivacanaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms18It_795' href='#ms18It_795'>Ms 18It_795</a>‘Piyarūpaṃ sātarūpan’ti kho, bhikkhave, channetaṃ ajjhattikānaṃ āyatanānaṃ adhivacanaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms18It_796' href='#ms18It_796'>Ms 18It_796</a>‘Heṭṭhā rahado’ti kho, bhikkhave, pañcannaṃ orambhāgiyānaṃ saṃyojanānaṃ adhivacanaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms18It_797' href='#ms18It_797'>Ms 18It_797</a>‘<span class='var' id='note236' title='saūmīti kho (bj, s1-3) | saummīti (pts1)' href='#note236' title='saūmīti kho (bj, s1-3) | saummīti (pts1)'>Ūmibhayan’ti kho</span>, bhikkhave, kodhupāyāsassetaṃ adhivacanaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms18It_798' href='#ms18It_798'>Ms 18It_798</a>‘<span class='var' id='note237' title='sāvaṭṭoti kho (bahūsu)' href='#note237' title='sāvaṭṭoti kho (bahūsu)'>Āvaṭṭan’ti kho</span>, bhikkhave, pañcannetaṃ kāmaguṇānaṃ adhivacanaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms18It_799' href='#ms18It_799'>Ms 18It_799</a>‘<span class='var' id='note238' title='sagaho sarakkhasoti kho (bahūsu)' href='#note238' title='sagaho sarakkhasoti kho (bahūsu)'>Gaharakkhaso’ti kho</span>, bhikkhave, mātugāmassetaṃ adhivacanaṃ.</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli115' href='#pts-vp-pli115'></a><a class='ref ms' id='ms18It_800' href='#ms18It_800'>Ms 18It_800</a>‘Paṭisoto’ti kho, bhikkhave, nekkhammassetaṃ adhivacanaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms18It_801' href='#ms18It_801'>Ms 18It_801</a>‘Hatthehi ca pādehi ca vāyāmo’ti kho, bhikkhave, vīriyārambhassetaṃ adhivacanaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms18It_802' href='#ms18It_802'>Ms 18It_802</a>‘Cakkhumā puriso tīre ṭhito’ti kho, bhikkhave, tathāgatassetaṃ adhivacanaṃ arahato sammāsambuddhassā”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='ref sc' id='sc12' href='#sc12'>SC 12</a><a class='ref vns' id='vns255' href='#vns255'>SC Verse 255</a><a class='ref ms' id='ms18It_803' href='#ms18It_803'>Ms 18It_803</a>“Sahāpi dukkhena jaheyya kāme,<br>
Yogakkhemaṃ āyatiṃ patthayāno;<br>
Sammappajāno suvimuttacitto,<br>
Vimuttiyā phassaye tattha tattha;<br>
Sa vedagū vūsitabrahmacariyo,<br>
Lokantagū pāragatoti vuccatī”ti.</p>
</blockquote>
<p><a class='ref sc' id='sc13' href='#sc13'>SC 13</a><a class='ref ms' id='ms18It_804' href='#ms18It_804'>Ms 18It_804</a>Ayampi attho vutto bhagavatā, iti me sutanti.</p>
<p class='endsection'>Dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Catukkanipāta</span> <span class='hidden'>Brāhmaṇadhammayāgavagga</span> <span class='hidden'>Nadīsotasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
