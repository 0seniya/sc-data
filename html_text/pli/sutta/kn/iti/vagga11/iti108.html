<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti108' lang='pli'>
<header>
<ul>
<li class='division'>Itivuttaka&#160;108</li>
</ul>
<h1>Kuhasutta</h1>
</header>
<p><a class='ref sc' id='sc1'>SC 1</a><a class='ref ms' id='ms18It_786'>Ms 18It_786</a>Vuttañhetaṃ bhagavatā vuttamarahatāti me sutaṃ:</p>
<p><a class='ref sc' id='sc2'>SC 2</a><a class='pts' id='pts113'></a><a class='ref ms' id='ms18It_787'>Ms 18It_787</a>“Ye keci, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā. Apagatā ca te, bhikkhave, <span class='var' id='note231' title='na ca te bhikkhave bhikkhū (bj, pts1, mr)'>bhikkhū imasmā dhammavinayā; na ca te</span> imasmiṃ dhammavinaye vuddhiṃ virūḷhiṃ vepullaṃ āpajjanti. Ye ca kho, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā. Anapagatā ca te, bhikkhave, bhikkhū imasmā <span class='var' id='note232' title='te bhikkhave bhikkhū imasmiṃ dhammavinaye (bj, mr) | imasmiṃ ca te dhammavinaye (s1-3)'>dhammavinayā; te ca imasmiṃ dhammavinaye</span> vuddhiṃ virūḷhiṃ vepullaṃ āpajjantī”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='ref sc' id='sc3'>SC 3</a><a class='ref vns' id='vns253'>SC Verse 253</a><a class='ref ms' id='ms18It_788'>Ms 18It_788</a>“Kuhā thaddhā lapā siṅgī,<br>
unnaḷā asamāhitā;<br>
Na te dhamme virūhanti,<br>
sammāsambuddhadesite.</p>
<p><a class='ref sc' id='sc4'>SC 4</a><a class='ref vns' id='vns254'>SC Verse 254</a><a class='ref ms' id='ms18It_789'>Ms 18It_789</a>Nikkuhā nillapā dhīrā,<br>
atthaddhā susamāhitā;<br>
Te ve dhamme virūhanti,<br>
sammāsambuddhadesite”ti.</p>
</blockquote>
<p><a class='ref sc' id='sc5'>SC 5</a><a class='ref ms' id='ms18It_790'>Ms 18It_790</a>Ayampi attho vutto bhagavatā, iti me sutanti.</p>
<p class='endsection'>Navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Catukkanipāta</span> <span class='hidden'>Brāhmaṇadhammayāgavagga</span> <span class='hidden'>Kuhasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
