<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti97' lang='pli'>
<header>
<ul>
<li class='division'>Itivuttaka&#160;97</li>
</ul>
<h1>Kalyāṇasīlasutta</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms18It_693' href='#ms18It_693'>Ms 18It_693</a>Vuttañhetaṃ bhagavatā vuttamarahatāti me sutaṃ:</p>
<p><a class='ref sc' id='sc2' href='#sc2'>SC 2</a><a class='ref ms' id='ms18It_694' href='#ms18It_694'>Ms 18It_694</a>“Kalyāṇasīlo, bhikkhave, bhikkhu kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccati—</p>
<p><a class='ref sc' id='sc3' href='#sc3'>SC 3</a><a class='ref ms' id='ms18It_695' href='#ms18It_695'>Ms 18It_695</a>Kathañca, bhikkhave, bhikkhu kalyāṇasīlo hoti? Idha, bhikkhave, bhikkhu sīlavā hoti, pātimokkhasaṃvarasaṃvuto viharati, ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. Evaṃ kho, bhikkhave, bhikkhu kalyāṇasīlo hoti. Iti kalyāṇasīlo.</p>
<p><a class='ref sc' id='sc4' href='#sc4'>SC 4</a><a class='ref ms' id='ms18It_696' href='#ms18It_696'>Ms 18It_696</a>Kalyāṇadhammo ca kathaṃ hoti? Idha, bhikkhave, bhikkhu sattannaṃ bodhipakkhiyānaṃ dhammānaṃ bhāvanānuyogamanuyutto viharati. Evaṃ kho, bhikkhave, bhikkhu kalyāṇadhammo hoti. Iti kalyāṇasīlo, kalyāṇadhammo.</p>
<p><a class='ref sc' id='sc5' href='#sc5'>SC 5</a><a class='ref pts-vp-pli' id='pts-vp-pli97' href='#pts-vp-pli97'>PTS vp Pali 97</a><a class='ref ms' id='ms18It_697' href='#ms18It_697'>Ms 18It_697</a>Kalyāṇapañño ca kathaṃ hoti? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Evaṃ kho, bhikkhave, bhikkhu kalyāṇapañño hoti.</p>
<p><a class='ref sc' id='sc6' href='#sc6'>SC 6</a><a class='ref ms' id='ms18It_698' href='#ms18It_698'>Ms 18It_698</a>Iti kalyāṇasīlo kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccatī”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='ref sc' id='sc7' href='#sc7'>SC 7</a><a class='ref vns' id='vns223' href='#vns223'>SC Verse 223</a><a class='ref ms' id='ms18It_699' href='#ms18It_699'>Ms 18It_699</a>“Yassa kāyena vācāya,<br>
manasā natthi dukkaṭaṃ;<br>
Taṃ ve kalyāṇasīloti,<br>
āhu bhikkhuṃ <span class='var' id='note204' title='hirīmataṃ (s1-3, pts1, mr)' href='#note204' title='hirīmataṃ (s1-3, pts1, mr)'>hirīmanaṃ</span>.</p>
<p><a class='ref sc' id='sc8' href='#sc8'>SC 8</a><a class='ref vns' id='vns224' href='#vns224'>SC Verse 224</a><a class='ref ms' id='ms18It_700' href='#ms18It_700'>Ms 18It_700</a>Yassa dhammā subhāvitā,<br>
<span class='var' id='note205' title='patta (sabbattha)' href='#note205' title='patta (sabbattha)'>satta</span> sambodhigāmino;<br>
Taṃ ve kalyāṇadhammoti,<br>
āhu bhikkhuṃ anussadaṃ.</p>
<p><a class='ref sc' id='sc9' href='#sc9'>SC 9</a><a class='ref vns' id='vns225' href='#vns225'>SC Verse 225</a><a class='ref ms' id='ms18It_701' href='#ms18It_701'>Ms 18It_701</a>Yo dukkhassa pajānāti,<br>
idheva khayamattano;<br>
Taṃ ve kalyāṇapaññoti,<br>
āhu bhikkhuṃ anāsavaṃ.</p>
<p><a class='ref sc' id='sc10' href='#sc10'>SC 10</a><a class='ref vns' id='vns226' href='#vns226'>SC Verse 226</a><a class='ref ms' id='ms18It_702' href='#ms18It_702'>Ms 18It_702</a>Tehi dhammehi sampannaṃ,<br>
anīghaṃ chinnasaṃsayaṃ;<br>
Asitaṃ sabbalokassa,<br>
āhu sabbapahāyinan”ti.</p>
</blockquote>
<p><a class='ref sc' id='sc11' href='#sc11'>SC 11</a><a class='ref ms' id='ms18It_703' href='#ms18It_703'>Ms 18It_703</a>Ayampi attho vutto bhagavatā, iti me sutanti.</p>
<p class='endsection'>Aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Tikanipāta</span> <span class='hidden'>Pañcamavagga</span> <span class='hidden'>Kalyāṇasīlasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
