<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti24' lang='pli'>
<header>
<ul>
<li class='division'>Itivuttaka&#160;24</li>
</ul>
<h1>Aṭṭhipuñjasutta</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms18It_134' href='#ms18It_134'>Ms 18It_134</a>Vuttañhetaṃ bhagavatā vuttamarahatāti me sutaṃ:</p>
<p><a class='ref sc' id='sc2' href='#sc2'>SC 2</a><a class='ref ms' id='ms18It_135' href='#ms18It_135'>Ms 18It_135</a>“Ekapuggalassa, bhikkhave, kappaṃ sandhāvato saṃsarato siyā evaṃ mahā aṭṭhikaṅkalo aṭṭhipuñjo aṭṭhirāsi yathāyaṃ vepullo pabbato, sace saṃhārako assa, sambhatañca na vinasseyyā”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='ref sc' id='sc3' href='#sc3'>SC 3</a><a class='ref vns' id='vns33' href='#vns33'>SC Verse 33</a><a class='ref ms' id='ms18It_136' href='#ms18It_136'>Ms 18It_136</a>“Ekassekena kappena,<br>
puggalassaṭṭhisañcayo;<br>
Siyā pabbatasamo rāsi,<br>
iti vuttaṃ mahesinā.</p>
<p><a class='ref sc' id='sc4' href='#sc4'>SC 4</a><a class='ref vns' id='vns34' href='#vns34'>SC Verse 34</a><a class='ref ms' id='ms18It_137' href='#ms18It_137'>Ms 18It_137</a>So kho panāyaṃ akkhāto,<br>
vepullo pabbato mahā;<br>
Uttaro gijjhakūṭassa,<br>
magadhānaṃ giribbaje.</p>
<p><a class='ref sc' id='sc5' href='#sc5'>SC 5</a><a class='ref vns' id='vns35' href='#vns35'>SC Verse 35</a><a class='ref pts-vp-pli' id='pts-vp-pli18' href='#pts-vp-pli18'></a><a class='ref ms' id='ms18It_138' href='#ms18It_138'>Ms 18It_138</a>Yato ca ariyasaccāni,<br>
sammappaññāya passati;<br>
Dukkhaṃ dukkhasamuppādaṃ,<br>
dukkhassa ca atikkamaṃ;<br>
Ariyañcaṭṭhaṅgikaṃ maggaṃ,<br>
dukkhūpasamagāminaṃ.</p>
<p><a class='ref sc' id='sc6' href='#sc6'>SC 6</a><a class='ref vns' id='vns36' href='#vns36'>SC Verse 36</a><a class='ref ms' id='ms18It_139' href='#ms18It_139'>Ms 18It_139</a>Sa sattakkhattuṃ paramaṃ,<br>
sandhāvitvāna puggalo;<br>
Dukkhassantakaro hoti,<br>
sabbasaṃyojanakkhayā”ti.</p>
</blockquote>
<p><a class='ref sc' id='sc7' href='#sc7'>SC 7</a><a class='ref ms' id='ms18It_140' href='#ms18It_140'>Ms 18It_140</a>Ayampi attho vutto bhagavatā, iti me sutanti.</p>
<p class='endsection'>Catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Ekakanipāta</span> <span class='hidden'>Tatiyavagga</span> <span class='hidden'>Aṭṭhipuñjasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
