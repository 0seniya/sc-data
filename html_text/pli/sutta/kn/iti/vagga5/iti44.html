<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='iti44' lang='pli'>
<header>
<ul>
<li class='division'>Itivuttaka&#160;44</li>
</ul>
<h1>Nibbānadhātusutta</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms18It_279' href='#ms18It_279'>Ms 18It_279</a>Vuttañhetaṃ bhagavatā vuttamarahatāti me sutaṃ:</p>
<p><a class='ref sc' id='sc2' href='#sc2'>SC 2</a><a class='ref ms' id='ms18It_280' href='#ms18It_280'>Ms 18It_280</a>“Dvemā, bhikkhave, nibbānadhātuyo. Katamā dve? Saupādisesā ca nibbānadhātu, anupādisesā ca nibbānadhātu.</p>
<p><a class='ref sc' id='sc3' href='#sc3'>SC 3</a><a class='ref ms' id='ms18It_281' href='#ms18It_281'>Ms 18It_281</a>Katamā ca, bhikkhave, saupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. Tassa tiṭṭhanteva pañcindriyāni yesaṃ <span class='var' id='note95' title='avigatattā (si)' href='#note95' title='avigatattā (si)'>avighātattā</span> manāpāmanāpaṃ paccanubhoti, sukhadukkhaṃ paṭisaṃvedeti. Tassa yo rāgakkhayo, dosakkhayo, mohakkhayo—ayaṃ vuccati, bhikkhave, saupādisesā nibbānadhātu.</p>
<p><a class='ref sc' id='sc4' href='#sc4'>SC 4</a><a class='ref ms' id='ms18It_282' href='#ms18It_282'>Ms 18It_282</a>Katamā ca, bhikkhave, anupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. Tassa idheva, bhikkhave, sabbavedayitāni anabhinanditāni sīti <span class='var' id='note96' title='sītī bhavissanti (bj)' href='#note96' title='sītī bhavissanti (bj)'>bhavissanti</span>. Ayaṃ vuccati, bhikkhave, anupādisesā nibbānadhātu. Imā kho, bhikkhave, dve nibbānadhātuyo”ti. Etamatthaṃ bhagavā avoca. Tatthetaṃ iti vuccati:</p>
<blockquote class='gatha'>
<p><a class='ref sc' id='sc5' href='#sc5'>SC 5</a><a class='ref vns' id='vns83' href='#vns83'>SC Verse 83</a><a class='ref pts-vp-pli' id='pts-vp-pli39' href='#pts-vp-pli39'>PTS vp Pali 39</a><a class='ref ms' id='ms18It_283' href='#ms18It_283'>Ms 18It_283</a>“Duve imā cakkhumatā pakāsitā,<br>
Nibbānadhātū anissitena tādinā;<br>
Ekā hi dhātu idha diṭṭhadhammikā,<br>
Saupādisesā bhavanettisaṅkhayā;<br>
Anupādisesā pana samparāyikā,<br>
Yamhi nirujjhanti bhavāni sabbaso.</p>
<p><a class='ref sc' id='sc6' href='#sc6'>SC 6</a><a class='ref vns' id='vns84' href='#vns84'>SC Verse 84</a><a class='ref ms' id='ms18It_284' href='#ms18It_284'>Ms 18It_284</a>Ye etadaññāya padaṃ asaṅkhataṃ,<br>
Vimuttacittā bhavanettisaṅkhayā;<br>
Te dhammasārādhigamā khaye ratā,<br>
Pahaṃsu te sabbabhavāni tādino”ti.</p>
</blockquote>
<p><a class='ref sc' id='sc7' href='#sc7'>SC 7</a><a class='ref ms' id='ms18It_285' href='#ms18It_285'>Ms 18It_285</a>Ayampi attho vutto bhagavatā, iti me sutanti.</p>
<p class='endsection'>Sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Dukanipāta</span> <span class='hidden'>Dutiyavagga</span> <span class='hidden'>Nibbānadhātusutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
