<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap15' lang='pli'>
<header>
<ul>
<li class='division'>Therīapadāna</li>
<li>Ekūposathikavagga</li>
</ul>
<h1>5. Pañcadīpadāyikātherīapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli2.527' href='#pts-vp-pli2.527'>PTS vp Pali 2.527</a><a class='ref ms' id='ms20Ap2_225' href='#ms20Ap2_225'>Ms 20Ap2_225</a><a class='ref msdiv' id='msdiv61' href='#msdiv61'>Msdiv 61</a>“Nagare haṃsavatiyā,<br>
<span class='var' id='note84' title='cārikā (bj, s2, s3)' href='#note84' title='cārikā (bj, s2, s3)'>cārikī</span> āsahaṃ tadā;<br>
<span class='var' id='note85' title='ārāmena vihārena (s2, s3, pts1)' href='#note85' title='ārāmena vihārena (s2, s3, pts1)'>Ārāmena ca ārāmaṃ</span>,<br>
carāmi kusalatthikā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap2_226' href='#ms20Ap2_226'>Ms 20Ap2_226</a><a class='ref msdiv' id='msdiv62' href='#msdiv62'>Msdiv 62</a>Kāḷapakkhamhi divase,<br>
addasaṃ bodhimuttamaṃ;<br>
Tattha cittaṃ pasādetvā,<br>
bodhimūle nisīdahaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap2_227' href='#ms20Ap2_227'>Ms 20Ap2_227</a><a class='ref msdiv' id='msdiv63' href='#msdiv63'>Msdiv 63</a>Garucittaṃ upaṭṭhetvā,<br>
sire katvāna añjaliṃ;<br>
Somanassaṃ pavedetvā,<br>
evaṃ cintesi tāvade.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap2_228' href='#ms20Ap2_228'>Ms 20Ap2_228</a><a class='ref msdiv' id='msdiv64' href='#msdiv64'>Msdiv 64</a>‘Yadi buddho amitaguṇo,<br>
asamappaṭipuggalo;<br>
Dassetu pāṭihīraṃ me,<br>
bodhi obhāsatu ayaṃ’.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap2_229' href='#ms20Ap2_229'>Ms 20Ap2_229</a><a class='ref msdiv' id='msdiv65' href='#msdiv65'>Msdiv 65</a>Saha āvajjite mayhaṃ,<br>
bodhi pajjali tāvade;<br>
Sabbasoṇṇamayā āsi,<br>
disā sabbā virocati.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap2_230' href='#ms20Ap2_230'>Ms 20Ap2_230</a><a class='ref msdiv' id='msdiv66' href='#msdiv66'>Msdiv 66</a>Sattarattindivaṃ tattha,<br>
bodhimūle nisīdahaṃ;<br>
Sattame divase patte,<br>
dīpapūjaṃ akāsahaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap2_231' href='#ms20Ap2_231'>Ms 20Ap2_231</a><a class='ref msdiv' id='msdiv67' href='#msdiv67'>Msdiv 67</a>Āsanaṃ parivāretvā,<br>
pañca dīpāni pajjaluṃ;<br>
Yāva udeti sūriyo,<br>
dīpā me pajjaluṃ tadā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap2_232' href='#ms20Ap2_232'>Ms 20Ap2_232</a><a class='ref msdiv' id='msdiv68' href='#msdiv68'>Msdiv 68</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap2_233' href='#ms20Ap2_233'>Ms 20Ap2_233</a><a class='ref msdiv' id='msdiv69' href='#msdiv69'>Msdiv 69</a>Tattha me sukataṃ byamhaṃ,<br>
pañcadīpāti vuccati;<br>
Saṭṭhiyojanamubbedhaṃ,<br>
tiṃsayojanavitthataṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap2_234' href='#ms20Ap2_234'>Ms 20Ap2_234</a><a class='ref msdiv' id='msdiv70' href='#msdiv70'>Msdiv 70</a>Asaṅkhiyāni dīpāni,<br>
parivāre jaliṃsu me;<br>
Yāvatā devabhavanaṃ,<br>
dīpālokena jotati.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap2_235' href='#ms20Ap2_235'>Ms 20Ap2_235</a><a class='ref msdiv' id='msdiv71' href='#msdiv71'>Msdiv 71</a><span class='var' id='note86' title='pubbamukhā (s2, s3, pts1)' href='#note86' title='pubbamukhā (s2, s3, pts1)'>Parammukhā</span> nisīditvā,<br>
yadi icchāmi passituṃ;<br>
Uddhaṃ adho ca tiriyaṃ,<br>
sabbaṃ passāmi cakkhunā.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap2_236' href='#ms20Ap2_236'>Ms 20Ap2_236</a><a class='ref msdiv' id='msdiv72' href='#msdiv72'>Msdiv 72</a>Yāvatā abhikaṅkhāmi,<br>
daṭṭhuṃ <span class='var' id='note87' title='sukatadukkaṭaṃ (s2, s3) | sukatadukkate (pts1)' href='#note87' title='sukatadukkaṭaṃ (s2, s3) | sukatadukkate (pts1)'>sugataduggate</span>;<br>
Tattha āvaraṇaṃ natthi,<br>
rukkhesu pabbatesu vā.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap2_237' href='#ms20Ap2_237'>Ms 20Ap2_237</a><a class='ref msdiv' id='msdiv73' href='#msdiv73'>Msdiv 73</a>Asīti devarājūnaṃ,<br>
mahesittamakārayiṃ;<br>
Satānaṃ cakkavattīnaṃ,<br>
mahesittamakārayiṃ.</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli2.528' href='#pts-vp-pli2.528'>PTS vp Pali 2.528</a><a class='ref ms' id='ms20Ap2_238' href='#ms20Ap2_238'>Ms 20Ap2_238</a><a class='ref msdiv' id='msdiv74' href='#msdiv74'>Msdiv 74</a>Yaṃ yaṃ yonupapajjāmi,<br>
devattaṃ atha mānusaṃ;<br>
Dīpasatasahassāni,<br>
parivāre jalanti me.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap2_239' href='#ms20Ap2_239'>Ms 20Ap2_239</a><a class='ref msdiv' id='msdiv75' href='#msdiv75'>Msdiv 75</a>Devalokā cavitvāna,<br>
uppajjiṃ mātukucchiyaṃ;<br>
Mātukucchigatā santī,<br>
akkhi me na nimīlati.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap2_240' href='#ms20Ap2_240'>Ms 20Ap2_240</a><a class='ref msdiv' id='msdiv76' href='#msdiv76'>Msdiv 76</a>Dīpasatasahassāni,<br>
puññakammasamaṅgitā;<br>
Jalanti sūtikāgehe,<br>
pañcadīpānidaṃ phalaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap2_241' href='#ms20Ap2_241'>Ms 20Ap2_241</a><a class='ref msdiv' id='msdiv77' href='#msdiv77'>Msdiv 77</a>Pacchime bhave sampatte,<br>
mānasaṃ vinivattayiṃ;<br>
Ajarāmataṃ sītibhāvaṃ,<br>
nibbānaṃ phassayiṃ ahaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap2_242' href='#ms20Ap2_242'>Ms 20Ap2_242</a><a class='ref msdiv' id='msdiv78' href='#msdiv78'>Msdiv 78</a>Jātiyā sattavassāhaṃ,<br>
arahattamapāpuṇiṃ;<br>
Upasampādayī buddho,<br>
guṇamaññāya gotamo.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap2_243' href='#ms20Ap2_243'>Ms 20Ap2_243</a><a class='ref msdiv' id='msdiv79' href='#msdiv79'>Msdiv 79</a>Maṇḍape rukkhamūle vā,<br>
suññāgāre vasantiyā;<br>
Sadā pajjalate dīpaṃ,<br>
pañcadīpānidaṃ phalaṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap2_244' href='#ms20Ap2_244'>Ms 20Ap2_244</a><a class='ref msdiv' id='msdiv80' href='#msdiv80'>Msdiv 80</a>Dibbacakkhuvisuddhaṃ me,<br>
samādhikusalā ahaṃ;<br>
Abhiññāpāramippattā,<br>
pañcadīpānidaṃ phalaṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap2_245' href='#ms20Ap2_245'>Ms 20Ap2_245</a><a class='ref msdiv' id='msdiv81' href='#msdiv81'>Msdiv 81</a>Sabbavositavosānā,<br>
katakiccā anāsavā;<br>
Pañcadīpā mahāvīra,<br>
pāde vandāmi cakkhuma.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap2_246' href='#ms20Ap2_246'>Ms 20Ap2_246</a><a class='ref msdiv' id='msdiv82' href='#msdiv82'>Msdiv 82</a>Satasahassito kappe,<br>
yaṃ dīpamadadiṃ tadā;<br>
Duggatiṃ nābhijānāmi,<br>
pañcadīpānidaṃ phalaṃ.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap2_247' href='#ms20Ap2_247'>Ms 20Ap2_247</a><a class='ref msdiv' id='msdiv83' href='#msdiv83'>Msdiv 83</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap2_248' href='#ms20Ap2_248'>Ms 20Ap2_248</a><a class='ref msdiv' id='msdiv84' href='#msdiv84'>Msdiv 84</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap2_249' href='#ms20Ap2_249'>Ms 20Ap2_249</a><a class='ref msdiv' id='msdiv85' href='#msdiv85'>Msdiv 85</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap2_250' href='#ms20Ap2_250'>Ms 20Ap2_250</a>Itthaṃ sudaṃ pañcadīpadāyikā bhikkhunī imā gāthāyo abhāsitthāti.</p>
<p class='endsutta'><a class='ref sc' id='sc27' href='#sc27'>SC 27</a><a class='ref ms' id='ms20Ap2_251' href='#ms20Ap2_251'>Ms 20Ap2_251</a>Pañcadīpadāyikātheriyāpadānaṃ pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
