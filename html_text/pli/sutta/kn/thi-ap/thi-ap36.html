<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap36' lang='pli'>
<header>
<ul>
<li class='division'>Therīapadāna</li>
<li>Khattiyāvagga</li>
</ul>
<h1><span class='var' id='note369' title='rūpanandāpadānaṃ (bj)'>6 Abhirūpanandātherīapadāna</span></h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap2_1357'>Ms 20Ap2_1357</a><a class='ref msdiv' id='msdiv143'>Msdiv 143</a> “Ekanavutito kappe,<br>
vipassī nāma nāyako;<br>
Uppajji cārudassano,<br>
sabbadhammesu cakkhumā.</p>
<p><a class='ref sc' id='sc2'>SC 2</a><a class='ref ms' id='ms20Ap2_1358'>Ms 20Ap2_1358</a><a class='ref msdiv' id='msdiv144'>Msdiv 144</a>Tadāhaṃ bandhumatiyaṃ,<br>
iddhe phīte mahākule;<br>
Jātā surūpā dayitā,<br>
pūjanīyā janassa ca.</p>
<p><a class='ref sc' id='sc3'>SC 3</a><a class='ref ms' id='ms20Ap2_1359'>Ms 20Ap2_1359</a><a class='ref msdiv' id='msdiv145'>Msdiv 145</a>Upagantvā mahāvīraṃ,<br>
vipassiṃ lokanāyakaṃ;<br>
Dhammaṃ suṇitvā saraṇaṃ,<br>
upesiṃ naranāyakaṃ.</p>
<p><a class='ref sc' id='sc4'>SC 4</a><a class='ref ms' id='ms20Ap2_1360'>Ms 20Ap2_1360</a><a class='ref msdiv' id='msdiv146'>Msdiv 146</a>Sīlesu saṃvutā hutvā,<br>
nibbute ca naruttame;<br>
Dhātuthūpassa upari,<br>
soṇṇacchattamapūjayiṃ.</p>
<p><a class='ref sc' id='sc5'>SC 5</a><a class='ref ms' id='ms20Ap2_1361'>Ms 20Ap2_1361</a><a class='ref msdiv' id='msdiv147'>Msdiv 147</a>Muttacāgā sīlavatī,<br>
yāvajīvaṃ tato cutā;<br>
Jahitvā mānusaṃ dehaṃ,<br>
tāvatiṃsūpagā ahaṃ.</p>
<p><a class='ref sc' id='sc6'>SC 6</a><a class='ref ms' id='ms20Ap2_1362'>Ms 20Ap2_1362</a><a class='ref msdiv' id='msdiv148'>Msdiv 148</a>Tadā dasahi ṭhānehi,<br>
<span class='var' id='note371' title='abhibhotvā asesato (s2, s3) | abhibhotvāna sesake (pts1)'>adhibhotvāna sesake</span>;<br>
Rūpasaddehi gandhehi,<br>
rasehi phusanehi ca.</p>
<p><a class='ref sc' id='sc7'>SC 7</a><a class='ref ms' id='ms20Ap2_1363'>Ms 20Ap2_1363</a><a class='ref msdiv' id='msdiv149'>Msdiv 149</a>Āyunāpi ca vaṇṇena,<br>
sukhena yasasāpi ca;<br>
Tathevādhipateyyena,<br>
adhigayha virocahaṃ.</p>
<p><a class='ref sc' id='sc8'>SC 8</a><a class='ref ms' id='ms20Ap2_1364'>Ms 20Ap2_1364</a><a class='ref msdiv' id='msdiv150'>Msdiv 150</a>Pacchime ca bhave dāni,<br>
jātāhaṃ kapilavhaye;<br>
Dhītā khemakasakkassa,<br>
nandā nāmāti vissutā.</p>
<p><a class='ref sc' id='sc9'>SC 9</a><a class='ref ms' id='ms20Ap2_1365'>Ms 20Ap2_1365</a><a class='ref msdiv' id='msdiv151'>Msdiv 151</a><span class='var' id='note372' title='abhirūpaṃ upapadaṃ (bj) | abhirūpaṃ uppādaṃ (pts1)'>Abhirūpasampadampi</span>,<br>
ahu me kantisūcakaṃ;<br>
Yadāhaṃ yobbanappattā,<br>
rūpalāvaññabhūsitā.</p>
<p><a class='ref sc' id='sc10'>SC 10</a><a class='pts' id='pts2.609'></a><a class='ref ms' id='ms20Ap2_1366'>Ms 20Ap2_1366</a><a class='ref msdiv' id='msdiv152'>Msdiv 152</a><span class='var' id='note373' title='tadā mamatthaṃ (bj) | idha mamatte (s2, s3, mr) | idaṃ mematthe (pts1)'>Tadā mamatthe</span> sakyānaṃ,<br>
vivādo sumahā ahu;<br>
Pabbājesi tato tāto,<br>
‘mā sakyā vinassiṃsu’ti.</p>
<p><a class='ref sc' id='sc11'>SC 11</a><a class='ref ms' id='ms20Ap2_1367'>Ms 20Ap2_1367</a><a class='ref msdiv' id='msdiv153'>Msdiv 153</a>Pabbajitvā tathāgataṃ,<br>
rūpadessiṃ naruttamaṃ;<br>
Sutvāna nopagacchāmi,<br>
mama rūpena gabbitā.</p>
<p><a class='ref sc' id='sc12'>SC 12</a><a class='ref ms' id='ms20Ap2_1368'>Ms 20Ap2_1368</a><a class='ref msdiv' id='msdiv154'>Msdiv 154</a>Ovādampi na gacchāmi,<br>
buddhadassanabhīrutā;<br>
Tadā jino upāyena,<br>
upanetvā sasantikaṃ.</p>
<p><a class='ref sc' id='sc13'>SC 13</a><a class='ref ms' id='ms20Ap2_1369'>Ms 20Ap2_1369</a><a class='ref msdiv' id='msdiv155'>Msdiv 155</a><span class='var' id='note374' title='tthiyo (bj) | tisso thiyo (pts1)'>Tissitthiyo</span> nidassesi,<br>
iddhiyā maggakovido;<br>
Accharārūpasadisaṃ,<br>
taruṇiṃ <span class='var' id='note375' title='jarikaṃ (s2, s3, mr) | jaritā (pts1)'>jaritaṃ</span> mataṃ.</p>
<p><a class='ref sc' id='sc14'>SC 14</a><a class='ref ms' id='ms20Ap2_1370'>Ms 20Ap2_1370</a><a class='ref msdiv' id='msdiv156'>Msdiv 156</a>Tāyo disvā susaṃviggā,<br>
virattāse kaḷevare;<br>
Aṭṭhāsiṃ bhavanibbindā,<br>
tadā maṃ āha nāyako.</p>
<p><a class='ref sc' id='sc15'>SC 15</a><a class='ref ms' id='ms20Ap2_1371'>Ms 20Ap2_1371</a><a class='ref msdiv' id='msdiv157'>Msdiv 157</a>‘Āturaṃ asuciṃ pūtiṃ,<br>
passa nande samussayaṃ;<br>
Uggharantaṃ paggharantaṃ,<br>
bālānaṃ abhinanditaṃ.</p>
<p><a class='ref sc' id='sc16'>SC 16</a><a class='ref ms' id='ms20Ap2_1372'>Ms 20Ap2_1372</a><a class='ref msdiv' id='msdiv158'>Msdiv 158</a>Asubhāya cittaṃ bhāvehi,<br>
ekaggaṃ susamāhitaṃ;<br>
Yathā idaṃ tathā etaṃ,<br>
yathā etaṃ tathā idaṃ.</p>
<p><a class='ref sc' id='sc17'>SC 17</a><a class='ref ms' id='ms20Ap2_1373'>Ms 20Ap2_1373</a><a class='ref msdiv' id='msdiv159'>Msdiv 159</a>Evametaṃ avekkhantī,<br>
rattindivamatanditā;<br>
Tato sakāya paññāya,<br>
abhinibbijjha vacchasi’.</p>
<p><a class='ref sc' id='sc18'>SC 18</a><a class='ref ms' id='ms20Ap2_1374'>Ms 20Ap2_1374</a><a class='ref msdiv' id='msdiv160'>Msdiv 160</a>Tassā me appamattāya,<br>
<span class='var' id='note378' title='viharantyā’dha (bj) | vicinantīdha (s2, s3) | vicinantidha (pts1)'>vicarantiyā</span> yoniso;<br>
Yathābhūtaṃ ayaṃ kāyo,<br>
diṭṭho santarabāhiro.</p>
<p><a class='ref sc' id='sc19'>SC 19</a><a class='ref ms' id='ms20Ap2_1375'>Ms 20Ap2_1375</a><a class='ref msdiv' id='msdiv161'>Msdiv 161</a>Atha nibbindahaṃ kāye,<br>
ajjhattañca virajjahaṃ;<br>
Appamattā visaṃyuttā,<br>
upasantāmhi nibbutā.</p>
<p><a class='ref sc' id='sc20'>SC 20</a><a class='ref ms' id='ms20Ap2_1376'>Ms 20Ap2_1376</a><a class='ref msdiv' id='msdiv162'>Msdiv 162</a>Iddhīsu ca vasī homi,<br>
dibbāya sotadhātuyā;<br>
Cetopariyañāṇassa,<br>
vasī homi mahāmune.</p>
<p><a class='ref sc' id='sc21'>SC 21</a><a class='ref ms' id='ms20Ap2_1377'>Ms 20Ap2_1377</a><a class='ref msdiv' id='msdiv163'>Msdiv 163</a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class='ref sc' id='sc22'>SC 22</a><a class='ref ms' id='ms20Ap2_1378'>Ms 20Ap2_1378</a><a class='ref msdiv' id='msdiv164'>Msdiv 164</a>Atthadhammaniruttīsu,<br>
paṭibhāne tatheva ca;<br>
Ñāṇaṃ mama mahāvīra,<br>
uppannaṃ tava santike.</p>
<p><a class='ref sc' id='sc23'>SC 23</a><a class='pts' id='pts2.610'></a><a class='ref ms' id='ms20Ap2_1379'>Ms 20Ap2_1379</a><a class='ref msdiv' id='msdiv165'>Msdiv 165</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc24'>SC 24</a><a class='ref ms' id='ms20Ap2_1380'>Ms 20Ap2_1380</a><a class='ref msdiv' id='msdiv166'>Msdiv 166</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc25'>SC 25</a><a class='ref ms' id='ms20Ap2_1381'>Ms 20Ap2_1381</a><a class='ref msdiv' id='msdiv167'>Msdiv 167</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc26'>SC 26</a><a class='ref ms' id='ms20Ap2_1382'>Ms 20Ap2_1382</a>Itthaṃ sudaṃ <span class='var' id='note379' title='rūpanandā (bj)'>abhirūpanandā</span> bhikkhunī imā gāthāyo abhāsitthāti.</p>
<p class='endsutta'><a class='ref sc' id='sc27'>SC 27</a><a class='ref ms' id='ms20Ap2_1383'>Ms 20Ap2_1383</a>Abhirūpanandātheriyāpadānaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
