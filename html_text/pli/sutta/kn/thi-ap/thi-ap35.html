<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap35' lang='pli'>
<header>
<ul>
<li class='division'>Therīapadāna</li>
<li>Khattiyāvagga</li>
</ul>
<h1>5. Sukkātherīapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap2_1323' href='#ms20Ap2_1323'>Ms 20Ap2_1323</a><a class='ref msdiv' id='msdiv111' href='#msdiv111'>Msdiv 111</a>“Ekanavutito kappe,<br>
vipassī nāma nāyako;<br>
Uppajji cārudassano,<br>
sabbadhammavipassako.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap2_1324' href='#ms20Ap2_1324'>Ms 20Ap2_1324</a><a class='ref msdiv' id='msdiv112' href='#msdiv112'>Msdiv 112</a>Tadāhaṃ bandhumatiyaṃ,<br>
jātā aññatare kule;<br>
Dhammaṃ sutvāna munino,<br>
pabbajiṃ anagāriyaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap2_1325' href='#ms20Ap2_1325'>Ms 20Ap2_1325</a><a class='ref msdiv' id='msdiv113' href='#msdiv113'>Msdiv 113</a>Bahussutā dhammadharā,<br>
paṭibhānavatī tathā;<br>
Vicittakathikā cāpi,<br>
jinasāsanakārikā.</p>
<p><a class='ref sc' id='sc4' href='#sc4'>SC 4</a><a class='ref pts-vp-pli' id='pts-vp-pli2.606' href='#pts-vp-pli2.606'>PTS vp Pali 2.606</a><a class='ref ms' id='ms20Ap2_1326' href='#ms20Ap2_1326'>Ms 20Ap2_1326</a><a class='ref msdiv' id='msdiv114' href='#msdiv114'>Msdiv 114</a>Tadā dhammakathaṃ katvā,<br>
<span class='var' id='note363' title='janatāya hitaṃ bahuṃ (bj) | hitāya janataṃ sadā (s2, s3) | hitāya janasaṃsariṃ (pts1)' href='#note363' title='janatāya hitaṃ bahuṃ (bj) | hitāya janataṃ sadā (s2, s3) | hitāya janasaṃsariṃ (pts1)'>hitāya janataṃ bahuṃ</span>;<br>
Tato cutāhaṃ tusitaṃ,<br>
upapannā yasassinī.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap2_1327' href='#ms20Ap2_1327'>Ms 20Ap2_1327</a><a class='ref msdiv' id='msdiv115' href='#msdiv115'>Msdiv 115</a>Ekattiṃse ito kappe,<br>
sikhī viya sikhī jino;<br>
Tapanto yasasā <span class='var' id='note364' title='lokaṃ (s2, s3, pts1)' href='#note364' title='lokaṃ (s2, s3, pts1)'>loke</span>,<br>
uppajji vadataṃ varo.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap2_1328' href='#ms20Ap2_1328'>Ms 20Ap2_1328</a><a class='ref msdiv' id='msdiv116' href='#msdiv116'>Msdiv 116</a>Tadāpi pabbajitvāna,<br>
buddhasāsanakovidā;<br>
Jotetvā jinavākyāni,<br>
tatopi tidivaṃ gatā.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap2_1329' href='#ms20Ap2_1329'>Ms 20Ap2_1329</a><a class='ref msdiv' id='msdiv117' href='#msdiv117'>Msdiv 117</a>Ekattiṃseva kappamhi,<br>
vessabhū nāma nāyako;<br>
Uppajjittha mahāñāṇī,<br>
tadāpi ca tathevahaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap2_1330' href='#ms20Ap2_1330'>Ms 20Ap2_1330</a><a class='ref msdiv' id='msdiv118' href='#msdiv118'>Msdiv 118</a>Pabbajitvā dhammadharā,<br>
jotayiṃ jinasāsanaṃ;<br>
Gantvā marupuraṃ rammaṃ,<br>
anubhosiṃ mahāsukhaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap2_1331' href='#ms20Ap2_1331'>Ms 20Ap2_1331</a><a class='ref msdiv' id='msdiv119' href='#msdiv119'>Msdiv 119</a>Imamhi bhaddake kappe,<br>
kakusandho jinuttamo;<br>
Uppajji <span class='var' id='note365' title='narasaddūlo (bj, s2, s3) | varasaddūlo (pts1)' href='#note365' title='narasaddūlo (bj, s2, s3) | varasaddūlo (pts1)'>narasaraṇo</span>,<br>
tadāpi ca tathevahaṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap2_1332' href='#ms20Ap2_1332'>Ms 20Ap2_1332</a><a class='ref msdiv' id='msdiv120' href='#msdiv120'>Msdiv 120</a>Pabbajitvā munimataṃ,<br>
jotayitvā yathāyukaṃ;<br>
Tato cutāhaṃ tidivaṃ,<br>
agaṃ sabhavanaṃ yathā.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap2_1333' href='#ms20Ap2_1333'>Ms 20Ap2_1333</a><a class='ref msdiv' id='msdiv121' href='#msdiv121'>Msdiv 121</a>Imasmiṃyeva kappamhi,<br>
koṇāgamananāyako;<br>
<span class='var' id='note366' title='vadataṃ varo (s2, s3) | ca dīpavaro (pts1)' href='#note366' title='vadataṃ varo (s2, s3) | ca dīpavaro (pts1)'>Uppajji lokasaraṇo</span>,<br>
<span class='var' id='note367' title='sabbasattānamuttamo (bj, s2, s3, pts1)' href='#note367' title='sabbasattānamuttamo (bj, s2, s3, pts1)'>araṇo amataṅgato</span>.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap2_1334' href='#ms20Ap2_1334'>Ms 20Ap2_1334</a><a class='ref msdiv' id='msdiv122' href='#msdiv122'>Msdiv 122</a>Tadāpi pabbajitvāna,<br>
sāsane tassa tādino;<br>
Bahussutā dhammadharā,<br>
jotayiṃ jinasāsanaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap2_1335' href='#ms20Ap2_1335'>Ms 20Ap2_1335</a><a class='ref msdiv' id='msdiv123' href='#msdiv123'>Msdiv 123</a>Imasmiṃyeva kappamhi,<br>
kassapo munimuttamo;<br>
Uppajji lokasaraṇo,<br>
araṇo maraṇantagū.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap2_1336' href='#ms20Ap2_1336'>Ms 20Ap2_1336</a><a class='ref msdiv' id='msdiv124' href='#msdiv124'>Msdiv 124</a>Tassāpi naravīrassa,<br>
pabbajitvāna sāsane;<br>
Pariyāpuṭasaddhammā,<br>
paripucchā visāradā.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap2_1337' href='#ms20Ap2_1337'>Ms 20Ap2_1337</a><a class='ref msdiv' id='msdiv125' href='#msdiv125'>Msdiv 125</a>Susīlā lajjinī ceva,<br>
tīsu sikkhāsu kovidā;<br>
Bahuṃ dhammakathaṃ katvā,<br>
yāvajīvaṃ mahāmune.</p>
<p><a class='ref sc' id='sc16' href='#sc16'>SC 16</a><a class='ref pts-vp-pli' id='pts-vp-pli2.607' href='#pts-vp-pli2.607'>PTS vp Pali 2.607</a><a class='ref ms' id='ms20Ap2_1338' href='#ms20Ap2_1338'>Ms 20Ap2_1338</a><a class='ref msdiv' id='msdiv126' href='#msdiv126'>Msdiv 126</a>Tena kammavipākena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap2_1339' href='#ms20Ap2_1339'>Ms 20Ap2_1339</a><a class='ref msdiv' id='msdiv127' href='#msdiv127'>Msdiv 127</a>Pacchime ca bhave dāni,<br>
giribbajapuruttame;<br>
Jātā seṭṭhikule phīte,<br>
mahāratanasañcaye.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap2_1340' href='#ms20Ap2_1340'>Ms 20Ap2_1340</a><a class='ref msdiv' id='msdiv128' href='#msdiv128'>Msdiv 128</a>Yadā bhikkhusahassena,<br>
parivuto lokanāyako;<br>
Upāgami rājagahaṃ,<br>
sahassakkhena vaṇṇito.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap2_1341' href='#ms20Ap2_1341'>Ms 20Ap2_1341</a><a class='ref msdiv' id='msdiv129' href='#msdiv129'>Msdiv 129</a>Danto dantehi saha purāṇajaṭilehi,<br>
Vippamutto vippamuttehi;<br>
Siṅgīnikkhasavaṇṇo,<br>
Rājagahaṃ pāvisi bhagavā.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap2_1342' href='#ms20Ap2_1342'>Ms 20Ap2_1342</a><a class='ref msdiv' id='msdiv130' href='#msdiv130'>Msdiv 130</a>Disvā buddhānubhāvaṃ taṃ,<br>
sutvāva guṇasañcayaṃ;<br>
Buddhe cittaṃ pasādetvā,<br>
pūjayiṃ taṃ yathābalaṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap2_1343' href='#ms20Ap2_1343'>Ms 20Ap2_1343</a><a class='ref msdiv' id='msdiv131' href='#msdiv131'>Msdiv 131</a>Aparena ca kālena,<br>
dhammadinnāya santike;<br>
Agārā nikkhamitvāna,<br>
pabbajiṃ anagāriyaṃ.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap2_1344' href='#ms20Ap2_1344'>Ms 20Ap2_1344</a><a class='ref msdiv' id='msdiv132' href='#msdiv132'>Msdiv 132</a>Kesesu chijjamānesu,<br>
kilese jhāpayiṃ ahaṃ;<br>
Uggahiṃ sāsanaṃ sabbaṃ,<br>
pabbajitvā cirenahaṃ.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap2_1345' href='#ms20Ap2_1345'>Ms 20Ap2_1345</a><a class='ref msdiv' id='msdiv133' href='#msdiv133'>Msdiv 133</a>Tato dhammamadesesiṃ,<br>
mahājanasamāgame;<br>
Dhamme desiyamānamhi,<br>
dhammābhisamayo ahu.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap2_1346' href='#ms20Ap2_1346'>Ms 20Ap2_1346</a><a class='ref msdiv' id='msdiv134' href='#msdiv134'>Msdiv 134</a>Nekapāṇasahassānaṃ,<br>
taṃ viditvātivimhito;<br>
Abhippasanno me yakkho,<br>
bhamitvāna giribbajaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap2_1347' href='#ms20Ap2_1347'>Ms 20Ap2_1347</a><a class='ref msdiv' id='msdiv135' href='#msdiv135'>Msdiv 135</a>Kiṃ me katā rājagahe manussā,<br>
Madhuṃ pītāva acchare;<br>
Ye sukkaṃ na upāsanti,<br>
Desentiṃ amataṃ padaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap2_1348' href='#ms20Ap2_1348'>Ms 20Ap2_1348</a><a class='ref msdiv' id='msdiv136' href='#msdiv136'>Msdiv 136</a>Tañca appaṭivānīyaṃ,<br>
asecanakamojavaṃ;<br>
Pivanti maññe sappaññā,<br>
valāhakamivaddhagū.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap2_1349' href='#ms20Ap2_1349'>Ms 20Ap2_1349</a><a class='ref msdiv' id='msdiv137' href='#msdiv137'>Msdiv 137</a>Iddhīsu ca vasī homi,<br>
dibbāya sotadhātuyā;<br>
Cetopariyañāṇassa,<br>
vasī homi mahāmune.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap2_1350' href='#ms20Ap2_1350'>Ms 20Ap2_1350</a><a class='ref msdiv' id='msdiv138' href='#msdiv138'>Msdiv 138</a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class='ref sc' id='sc29' href='#sc29'>SC 29</a><a class='ref pts-vp-pli' id='pts-vp-pli2.608' href='#pts-vp-pli2.608'>PTS vp Pali 2.608</a><a class='ref ms' id='ms20Ap2_1351' href='#ms20Ap2_1351'>Ms 20Ap2_1351</a><a class='ref msdiv' id='msdiv139' href='#msdiv139'>Msdiv 139</a>Atthadhammaniruttīsu,<br>
paṭibhāne tatheva ca;<br>
Ñāṇaṃ mama mahāvīra,<br>
uppannaṃ tava santike.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap2_1352' href='#ms20Ap2_1352'>Ms 20Ap2_1352</a><a class='ref msdiv' id='msdiv140' href='#msdiv140'>Msdiv 140</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap2_1353' href='#ms20Ap2_1353'>Ms 20Ap2_1353</a><a class='ref msdiv' id='msdiv141' href='#msdiv141'>Msdiv 141</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap2_1354' href='#ms20Ap2_1354'>Ms 20Ap2_1354</a><a class='ref msdiv' id='msdiv142' href='#msdiv142'>Msdiv 142</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc33' href='#sc33'>SC 33</a><a class='ref ms' id='ms20Ap2_1355' href='#ms20Ap2_1355'>Ms 20Ap2_1355</a>Itthaṃ sudaṃ sukkā bhikkhunī imā gāthāyo abhāsitthāti.</p>
<p class='endsutta'><a class='ref sc' id='sc34' href='#sc34'>SC 34</a><a class='ref ms' id='ms20Ap2_1356' href='#ms20Ap2_1356'>Ms 20Ap2_1356</a>Sukkātheriyāpadānaṃ pañcamaṃ.<br>
Pañcamaṃ bhāṇavāraṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
