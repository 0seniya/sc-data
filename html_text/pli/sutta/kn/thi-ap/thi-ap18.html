<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap18' lang='pli'>
<header>
<ul>
<li class='division'>Therīapadāna</li>
<li>Ekūposathikavagga</li>
</ul>
<h1>8. Khemātherīapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap2_460' href='#ms20Ap2_460'>Ms 20Ap2_460</a><a class='ref msdiv' id='msdiv289' href='#msdiv289'>Msdiv 289</a>“Padumuttaro nāma jino,<br>
sabbadhammesu cakkhumā;<br>
Ito satasahassamhi,<br>
kappe uppajji nāyako.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap2_461' href='#ms20Ap2_461'>Ms 20Ap2_461</a><a class='ref msdiv' id='msdiv290' href='#msdiv290'>Msdiv 290</a>Tadāhaṃ haṃsavatiyaṃ,<br>
jātā seṭṭhikule <span class='var' id='note157' title='ahu (s2, s3)' href='#note157' title='ahu (s2, s3)'>ahuṃ</span>;<br>
Nānāratanapajjote,<br>
mahāsukhasamappitā.</p>
<p><a class='ref sc' id='sc3' href='#sc3'>SC 3</a><a class='pts' id='pts2.544' href='#pts2.544'></a><a class='ref ms' id='ms20Ap2_462' href='#ms20Ap2_462'>Ms 20Ap2_462</a><a class='ref msdiv' id='msdiv291' href='#msdiv291'>Msdiv 291</a>Upetvā taṃ mahāvīraṃ,<br>
assosiṃ dhammadesanaṃ;<br>
Tato jātappasādāhaṃ,<br>
upemi saraṇaṃ jinaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap2_463' href='#ms20Ap2_463'>Ms 20Ap2_463</a><a class='ref msdiv' id='msdiv292' href='#msdiv292'>Msdiv 292</a>Mātaraṃ pitarañcāhaṃ,<br>
āyācitvā vināyakaṃ;<br>
Nimantayitvā sattāhaṃ,<br>
bhojayiṃ sahasāvakaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap2_464' href='#ms20Ap2_464'>Ms 20Ap2_464</a><a class='ref msdiv' id='msdiv293' href='#msdiv293'>Msdiv 293</a>Atikkante ca sattāhe,<br>
mahāpaññānamuttamaṃ;<br>
Bhikkhuniṃ etadaggamhi,<br>
ṭhapesi narasārathi.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap2_465' href='#ms20Ap2_465'>Ms 20Ap2_465</a><a class='ref msdiv' id='msdiv294' href='#msdiv294'>Msdiv 294</a>Taṃ sutvā muditā hutvā,<br>
puno tassa mahesino;<br>
Kāraṃ katvāna taṃ ṭhānaṃ,<br>
paṇipacca paṇīdahiṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap2_466' href='#ms20Ap2_466'>Ms 20Ap2_466</a><a class='ref msdiv' id='msdiv295' href='#msdiv295'>Msdiv 295</a>Tato <span class='var' id='note158' title='maṃ sa jino (bj, s2, s3, pts1)' href='#note158' title='maṃ sa jino (bj, s2, s3, pts1)'>mama jino</span> āha,<br>
‘sijjhataṃ paṇidhī tava;<br>
Sasaṃghe me kataṃ kāraṃ,<br>
appameyyaphalaṃ tayā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap2_467' href='#ms20Ap2_467'>Ms 20Ap2_467</a><a class='ref msdiv' id='msdiv296' href='#msdiv296'>Msdiv 296</a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap2_468' href='#ms20Ap2_468'>Ms 20Ap2_468</a><a class='ref msdiv' id='msdiv297' href='#msdiv297'>Msdiv 297</a>Tassa dhammesu dāyādā,<br>
orasā dhammanimmitā;<br>
Etadaggamanuppattā,<br>
khemā nāma bhavissati’.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap2_469' href='#ms20Ap2_469'>Ms 20Ap2_469</a><a class='ref msdiv' id='msdiv298' href='#msdiv298'>Msdiv 298</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsūpagā ahaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap2_470' href='#ms20Ap2_470'>Ms 20Ap2_470</a><a class='ref msdiv' id='msdiv299' href='#msdiv299'>Msdiv 299</a>Tato cutā yāmamagaṃ,<br>
tatohaṃ tusitaṃ gatā;<br>
Tato ca nimmānaratiṃ,<br>
vasavattipuraṃ tato.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap2_471' href='#ms20Ap2_471'>Ms 20Ap2_471</a><a class='ref msdiv' id='msdiv300' href='#msdiv300'>Msdiv 300</a>Yattha yatthūpapajjāmi,<br>
tassa kammassa vāhasā;<br>
Tattha tattheva rājūnaṃ,<br>
mahesittamakārayiṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap2_472' href='#ms20Ap2_472'>Ms 20Ap2_472</a><a class='ref msdiv' id='msdiv301' href='#msdiv301'>Msdiv 301</a>Tato cutā manussatte,<br>
rājūnaṃ cakkavattinaṃ;<br>
Maṇḍalīnañca rājūnaṃ,<br>
mahesittamakārayiṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap2_473' href='#ms20Ap2_473'>Ms 20Ap2_473</a><a class='ref msdiv' id='msdiv302' href='#msdiv302'>Msdiv 302</a>Sampattiṃ anubhotvāna,<br>
devesu manujesu ca;<br>
Sabbattha sukhitā hutvā,<br>
nekakappesu saṃsariṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap2_474' href='#ms20Ap2_474'>Ms 20Ap2_474</a><a class='ref msdiv' id='msdiv303' href='#msdiv303'>Msdiv 303</a><span class='var' id='note159' title='ekanavute ito (bj, s2, s3, pts1)' href='#note159' title='ekanavute ito (bj, s2, s3, pts1)'>Ekanavutito</span> kappe,<br>
vipassī lokanāyako;<br>
Uppajji <span class='var' id='note160' title='cārunayano (bj, pts1)' href='#note160' title='cārunayano (bj, pts1)'>cārudassano</span>,<br>
sabbadhammavipassako.</p>
<p><a class='ref sc' id='sc16' href='#sc16'>SC 16</a><a class='pts' id='pts2.545' href='#pts2.545'></a><a class='ref ms' id='ms20Ap2_475' href='#ms20Ap2_475'>Ms 20Ap2_475</a><a class='ref msdiv' id='msdiv304' href='#msdiv304'>Msdiv 304</a>Tamahaṃ lokanāyakaṃ,<br>
upetvā narasārathiṃ;<br>
Dhammaṃ bhaṇitaṃ sutvāna,<br>
pabbajiṃ anagāriyaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap2_476' href='#ms20Ap2_476'>Ms 20Ap2_476</a><a class='ref msdiv' id='msdiv305' href='#msdiv305'>Msdiv 305</a>Dasavassasahassāni,<br>
tassa vīrassa sāsane;<br>
Brahmacariyaṃ caritvāna,<br>
yuttayogā bahussutā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap2_477' href='#ms20Ap2_477'>Ms 20Ap2_477</a><a class='ref msdiv' id='msdiv306' href='#msdiv306'>Msdiv 306</a>Paccayākārakusalā,<br>
catusaccavisāradā;<br>
Nipuṇā cittakathikā,<br>
satthusāsanakārikā.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap2_478' href='#ms20Ap2_478'>Ms 20Ap2_478</a><a class='ref msdiv' id='msdiv307' href='#msdiv307'>Msdiv 307</a>Tato cutāhaṃ tusitaṃ,<br>
upapannā yasassinī;<br>
Abhibhomi tahiṃ aññe,<br>
brahmacārīphalenahaṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap2_479' href='#ms20Ap2_479'>Ms 20Ap2_479</a><a class='ref msdiv' id='msdiv308' href='#msdiv308'>Msdiv 308</a>Yattha yatthūpapannāhaṃ,<br>
mahābhogā mahaddhanā;<br>
Medhāvinī <span class='var' id='note161' title='sīlavatī (c1)' href='#note161' title='sīlavatī (c1)'>rūpavatī</span>,<br>
vinītaparisāpi ca.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap2_480' href='#ms20Ap2_480'>Ms 20Ap2_480</a><a class='ref msdiv' id='msdiv309' href='#msdiv309'>Msdiv 309</a>Bhavāmi tena kammena,<br>
yogena jinasāsane;<br>
Sabbā sampattiyo mayhaṃ,<br>
sulabhā manaso piyā.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap2_481' href='#ms20Ap2_481'>Ms 20Ap2_481</a><a class='ref msdiv' id='msdiv310' href='#msdiv310'>Msdiv 310</a>Yopi me bhavate bhattā,<br>
yattha yattha gatāyapi;<br>
Vimāneti na maṃ koci,<br>
paṭipattibalena me.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap2_482' href='#ms20Ap2_482'>Ms 20Ap2_482</a><a class='ref msdiv' id='msdiv311' href='#msdiv311'>Msdiv 311</a>Imamhi bhaddake kappe,<br>
brahmabandhu mahāyaso;<br>
Nāmena koṇāgamano,<br>
uppajji vadataṃ varo.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap2_483' href='#ms20Ap2_483'>Ms 20Ap2_483</a><a class='ref msdiv' id='msdiv312' href='#msdiv312'>Msdiv 312</a><span class='var' id='note162' title='tadāhaṃ (bj)' href='#note162' title='tadāhaṃ (bj)'>Tadā hi</span> bārāṇasiyaṃ,<br>
<span class='var' id='note163' title='susamiddhi ... (s2, s3)' href='#note163' title='susamiddhi ... (s2, s3)'>susamiddhakulappajā</span>;<br>
Dhanañjānī sumedhā ca,<br>
ahampi ca tayo janā.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap2_484' href='#ms20Ap2_484'>Ms 20Ap2_484</a><a class='ref msdiv' id='msdiv313' href='#msdiv313'>Msdiv 313</a>Saṃghārāmamadāsimha,<br>
<span class='var' id='note164' title='neke sahassike mune (s2, s3) | dānaṃ sahassikaṃ mune (pts1)' href='#note164' title='neke sahassike mune (s2, s3) | dānaṃ sahassikaṃ mune (pts1)'>dānasahāyikā pure</span>;<br>
<span class='var' id='note165' title='sasaṅghassa vihāraṃ hi (s2, s3) | sasaṅghassa vihāramhi (pts1)' href='#note165' title='sasaṅghassa vihāraṃ hi (s2, s3) | sasaṅghassa vihāramhi (pts1)'>Saṃghassa ca vihārampi</span>,<br>
uddissa <span class='var' id='note166' title='dāyikā (pts1)' href='#note166' title='dāyikā (pts1)'>kārikā</span> mayaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap2_485' href='#ms20Ap2_485'>Ms 20Ap2_485</a><a class='ref msdiv' id='msdiv314' href='#msdiv314'>Msdiv 314</a>Tato cutā mayaṃ sabbā,<br>
tāvatiṃsūpagā ahuṃ;<br>
Yasasā aggataṃ pattā,<br>
manussesu tatheva ca.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap2_486' href='#ms20Ap2_486'>Ms 20Ap2_486</a><a class='ref msdiv' id='msdiv315' href='#msdiv315'>Msdiv 315</a>Imasmiṃyeva kappamhi,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap2_487' href='#ms20Ap2_487'>Ms 20Ap2_487</a><a class='ref msdiv' id='msdiv316' href='#msdiv316'>Msdiv 316</a>Upaṭṭhāko mahesissa,<br>
tadā āsi narissaro;<br>
Kāsirājā kikī nāma,<br>
bārāṇasipuruttame.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap2_488' href='#ms20Ap2_488'>Ms 20Ap2_488</a><a class='ref msdiv' id='msdiv317' href='#msdiv317'>Msdiv 317</a>Tassāsiṃ jeṭṭhikā dhītā,<br>
samaṇī iti vissutā;<br>
Dhammaṃ sutvā jinaggassa,<br>
pabbajjaṃ samarocayiṃ.</p>
<p><a class='ref sc' id='sc30' href='#sc30'>SC 30</a><a class='pts' id='pts2.546' href='#pts2.546'></a><a class='ref ms' id='ms20Ap2_489' href='#ms20Ap2_489'>Ms 20Ap2_489</a><a class='ref msdiv' id='msdiv318' href='#msdiv318'>Msdiv 318</a>Anujāni na no tāto,<br>
agāreva tadā mayaṃ;<br>
Vīsavassasahassāni,<br>
vicarimha atanditā.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap2_490' href='#ms20Ap2_490'>Ms 20Ap2_490</a><a class='ref msdiv' id='msdiv319' href='#msdiv319'>Msdiv 319</a>Komāribrahmacariyaṃ,<br>
rājakaññā sukhedhitā;<br>
Buddhopaṭṭhānaniratā,<br>
muditā satta dhītaro.</p>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap2_491' href='#ms20Ap2_491'>Ms 20Ap2_491</a><a class='ref msdiv' id='msdiv320' href='#msdiv320'>Msdiv 320</a>Samaṇī samaṇaguttā ca,<br>
bhikkhunī bhikkhudāyikā;<br>
Dhammā ceva sudhammā ca,<br>
sattamī saṃghadāyikā.</p>
<p><a class='ref sc' id='sc33' href='#sc33'>SC 33</a><a class='ref ms' id='ms20Ap2_492' href='#ms20Ap2_492'>Ms 20Ap2_492</a><a class='ref msdiv' id='msdiv321' href='#msdiv321'>Msdiv 321</a>Ahaṃ uppalavaṇṇā ca,<br>
paṭācārā ca kuṇḍalā;<br>
Kisāgotamī dhammadinnā,<br>
visākhā hoti sattamī.</p>
<p><a class='ref sc' id='sc34' href='#sc34'>SC 34</a><a class='ref ms' id='ms20Ap2_493' href='#ms20Ap2_493'>Ms 20Ap2_493</a><a class='ref msdiv' id='msdiv322' href='#msdiv322'>Msdiv 322</a>Kadāci so narādicco,<br>
dhammaṃ desesi abbhutaṃ;<br>
Mahānidānasuttantaṃ,<br>
sutvā taṃ pariyāpuṇiṃ.</p>
<p><a class='ref sc' id='sc35' href='#sc35'>SC 35</a><a class='ref ms' id='ms20Ap2_494' href='#ms20Ap2_494'>Ms 20Ap2_494</a><a class='ref msdiv' id='msdiv323' href='#msdiv323'>Msdiv 323</a>Tehi kammehi sukatehi,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc36' href='#sc36'>SC 36</a><a class='ref ms' id='ms20Ap2_495' href='#ms20Ap2_495'>Ms 20Ap2_495</a><a class='ref msdiv' id='msdiv324' href='#msdiv324'>Msdiv 324</a>Pacchime ca bhave dāni,<br>
sākalāya puruttame;<br>
Rañño maddassa dhītāmhi,<br>
manāpā dayitā piyā.</p>
<p><a class='ref sc' id='sc37' href='#sc37'>SC 37</a><a class='ref ms' id='ms20Ap2_496' href='#ms20Ap2_496'>Ms 20Ap2_496</a><a class='ref msdiv' id='msdiv325' href='#msdiv325'>Msdiv 325</a>Saha me jātamattamhi,<br>
khemaṃ tamhi pure ahu;<br>
Tato khemāti nāmaṃ me,<br>
guṇato upapajjatha.</p>
<p><a class='ref sc' id='sc38' href='#sc38'>SC 38</a><a class='ref ms' id='ms20Ap2_497' href='#ms20Ap2_497'>Ms 20Ap2_497</a><a class='ref msdiv' id='msdiv326' href='#msdiv326'>Msdiv 326</a>Yadāhaṃ yobbanaṃ pattā,<br>
<span class='var' id='note168' title='rūpavaṇṇavibhūsitā (s2, s3) | rūpavantāvibhūsitā (pts1) | rūpavilāsabhūsitā (mr)' href='#note168' title='rūpavaṇṇavibhūsitā (s2, s3) | rūpavantāvibhūsitā (pts1) | rūpavilāsabhūsitā (mr)'>rūpalāvaññabhūsitā</span>;<br>
Tadā adāsi maṃ tāto,<br>
bimbisārassa rājino.</p>
<p><a class='ref sc' id='sc39' href='#sc39'>SC 39</a><a class='ref ms' id='ms20Ap2_498' href='#ms20Ap2_498'>Ms 20Ap2_498</a><a class='ref msdiv' id='msdiv327' href='#msdiv327'>Msdiv 327</a>Tassāhaṃ suppiyā āsiṃ,<br>
rūpake lāyane ratā;<br>
Rūpānaṃ dosavādīti,<br>
na upesiṃ mahādayaṃ.</p>
<p><a class='ref sc' id='sc40' href='#sc40'>SC 40</a><a class='ref ms' id='ms20Ap2_499' href='#ms20Ap2_499'>Ms 20Ap2_499</a><a class='ref msdiv' id='msdiv328' href='#msdiv328'>Msdiv 328</a>Bimbisāro tadā rājā,<br>
mamānuggahabuddhiyā;<br>
Vaṇṇayitvā veḷuvanaṃ,<br>
gāyake gāpayī mamaṃ.</p>
<p><a class='ref sc' id='sc41' href='#sc41'>SC 41</a><a class='ref ms' id='ms20Ap2_500' href='#ms20Ap2_500'>Ms 20Ap2_500</a><a class='ref msdiv' id='msdiv329' href='#msdiv329'>Msdiv 329</a>Rammaṃ veḷuvanaṃ yena,<br>
na diṭṭhaṃ sugatālayaṃ;<br>
Na tena nandanaṃ diṭṭhaṃ,<br>
iti maññāmase mayaṃ.</p>
<p><a class='ref sc' id='sc42' href='#sc42'>SC 42</a><a class='ref ms' id='ms20Ap2_501' href='#ms20Ap2_501'>Ms 20Ap2_501</a><a class='ref msdiv' id='msdiv330' href='#msdiv330'>Msdiv 330</a>Yena veḷuvanaṃ diṭṭhaṃ,<br>
naranandananandanaṃ;<br>
Sudiṭṭhaṃ nandanaṃ tena,<br>
amarindasunandanaṃ.</p>
<p><a class='ref sc' id='sc43' href='#sc43'>SC 43</a><a class='pts' id='pts2.547' href='#pts2.547'></a><a class='ref ms' id='ms20Ap2_502' href='#ms20Ap2_502'>Ms 20Ap2_502</a><a class='ref msdiv' id='msdiv331' href='#msdiv331'>Msdiv 331</a>Vihāya nandanaṃ devā,<br>
otaritvā <span class='var' id='note169' title='mahītale (s2, s3, pts1)' href='#note169' title='mahītale (s2, s3, pts1)'>mahītalaṃ</span>;<br>
Rammaṃ veḷuvanaṃ disvā,<br>
na tappanti suvimhitā.</p>
<p><a class='ref sc' id='sc44' href='#sc44'>SC 44</a><a class='ref ms' id='ms20Ap2_503' href='#ms20Ap2_503'>Ms 20Ap2_503</a><a class='ref msdiv' id='msdiv332' href='#msdiv332'>Msdiv 332</a>Rājapuññena nibbattaṃ,<br>
buddhapuññena bhūsitaṃ;<br>
Ko vattā tassa nissesaṃ,<br>
vanassa guṇasañcayaṃ.</p>
<p><a class='ref sc' id='sc45' href='#sc45'>SC 45</a><a class='ref ms' id='ms20Ap2_504' href='#ms20Ap2_504'>Ms 20Ap2_504</a><a class='ref msdiv' id='msdiv333' href='#msdiv333'>Msdiv 333</a>Taṃ sutvā vanasamiddhaṃ,<br>
mama sotamanoharaṃ;<br>
Daṭṭhukāmā tamuyyānaṃ,<br>
rañño ārocayiṃ tadā.</p>
<p><a class='ref sc' id='sc46' href='#sc46'>SC 46</a><a class='ref ms' id='ms20Ap2_505' href='#ms20Ap2_505'>Ms 20Ap2_505</a><a class='ref msdiv' id='msdiv334' href='#msdiv334'>Msdiv 334</a>Mahatā parivārena,<br>
<span class='var' id='note170' title='tadā maṃ so (s2, s3, pts1)' href='#note170' title='tadā maṃ so (s2, s3, pts1)'>tadā ca so</span> mahīpati;<br>
<span class='var' id='note171' title='sampesesi (s2, s3) | sampāpesi (pts1)' href='#note171' title='sampesesi (s2, s3) | sampāpesi (pts1)'>Maṃ pesesi</span> tamuyyānaṃ,<br>
dassanāya samussukaṃ.</p>
<p><a class='ref sc' id='sc47' href='#sc47'>SC 47</a><a class='ref ms' id='ms20Ap2_506' href='#ms20Ap2_506'>Ms 20Ap2_506</a><a class='ref msdiv' id='msdiv335' href='#msdiv335'>Msdiv 335</a>‘Gaccha passa mahābhoge,<br>
vanaṃ nettarasāyanaṃ;<br>
Yaṃ sadā bhāti siriyā,<br>
sugatābhānurañjitaṃ’.</p>
<p><a class='ref sc' id='sc48' href='#sc48'>SC 48</a><a class='ref ms' id='ms20Ap2_507' href='#ms20Ap2_507'>Ms 20Ap2_507</a><a class='ref msdiv' id='msdiv336' href='#msdiv336'>Msdiv 336</a>‘Yadā ca piṇḍāya muni,<br>
giribbajapuruttamaṃ;<br>
Paviṭṭhohaṃ tadāyeva,<br>
vanaṃ daṭṭhumupāgamiṃ’.</p>
<p><a class='ref sc' id='sc49' href='#sc49'>SC 49</a><a class='ref ms' id='ms20Ap2_508' href='#ms20Ap2_508'>Ms 20Ap2_508</a><a class='ref msdiv' id='msdiv337' href='#msdiv337'>Msdiv 337</a>Tadā taṃ phullavipinaṃ,<br>
nānābhamarakūjitaṃ;<br>
Kokilāgītasahitaṃ,<br>
mayūragaṇanaccitaṃ.</p>
<p><a class='ref sc' id='sc50' href='#sc50'>SC 50</a><a class='ref ms' id='ms20Ap2_509' href='#ms20Ap2_509'>Ms 20Ap2_509</a><a class='ref msdiv' id='msdiv338' href='#msdiv338'>Msdiv 338</a>Appasaddamanākiṇṇaṃ,<br>
nānācaṅkamabhūsitaṃ;<br>
Kuṭimaṇḍapasaṃkiṇṇaṃ,<br>
yogīvaravirājitaṃ.</p>
<p><a class='ref sc' id='sc51' href='#sc51'>SC 51</a><a class='ref ms' id='ms20Ap2_510' href='#ms20Ap2_510'>Ms 20Ap2_510</a><a class='ref msdiv' id='msdiv339' href='#msdiv339'>Msdiv 339</a>Vicarantī amaññissaṃ,<br>
‘saphalaṃ nayanaṃ mama’;<br>
Tatthāpi taruṇaṃ bhikkhuṃ,<br>
yuttaṃ disvā vicintayiṃ.</p>
<p><a class='ref sc' id='sc52' href='#sc52'>SC 52</a><a class='ref ms' id='ms20Ap2_511' href='#ms20Ap2_511'>Ms 20Ap2_511</a><a class='ref msdiv' id='msdiv340' href='#msdiv340'>Msdiv 340</a>‘Īdise <span class='var' id='note172' title='īdise’pi vane (bj) | īdise pavane (pts1)' href='#note172' title='īdise’pi vane (bj) | īdise pavane (pts1)'>vipine</span> ramme,<br>
ṭhitoyaṃ navayobbane;<br>
Vasantamiva kantena,<br>
rūpena ca samanvito.</p>
<p><a class='ref sc' id='sc53' href='#sc53'>SC 53</a><a class='ref ms' id='ms20Ap2_512' href='#ms20Ap2_512'>Ms 20Ap2_512</a><a class='ref msdiv' id='msdiv341' href='#msdiv341'>Msdiv 341</a>Nisinno rukkhamūlamhi,<br>
muṇḍo saṅghāṭipāruto;<br>
Jhāyate vatayaṃ bhikkhu,<br>
hitvā visayajaṃ ratiṃ.</p>
<p><a class='ref sc' id='sc54' href='#sc54'>SC 54</a><a class='ref ms' id='ms20Ap2_513' href='#ms20Ap2_513'>Ms 20Ap2_513</a><a class='ref msdiv' id='msdiv342' href='#msdiv342'>Msdiv 342</a>Nanu nāma gahaṭṭhena,<br>
kāmaṃ bhutvā yathāsukhaṃ;<br>
Pacchā jiṇṇena dhammoyaṃ,<br>
caritabbo subhaddako’.</p>
<p><a class='ref sc' id='sc55' href='#sc55'>SC 55</a><a class='pts' id='pts2.548' href='#pts2.548'></a><a class='ref ms' id='ms20Ap2_514' href='#ms20Ap2_514'>Ms 20Ap2_514</a><a class='ref msdiv' id='msdiv343' href='#msdiv343'>Msdiv 343</a>‘Suññakan’ti viditvāna,<br>
‘gandhagehaṃ jinālayaṃ’;<br>
Upetvā jinamaddakkhaṃ,<br>
udayantaṃva bhākaraṃ.</p>
<p><a class='ref sc' id='sc56' href='#sc56'>SC 56</a><a class='ref ms' id='ms20Ap2_515' href='#ms20Ap2_515'>Ms 20Ap2_515</a><a class='ref msdiv' id='msdiv344' href='#msdiv344'>Msdiv 344</a>Ekakaṃ sukhamāsīnaṃ,<br>
bījamānaṃ varitthiyā;<br>
Disvānevaṃ vicintesiṃ,<br>
‘nāyaṃ lūkho narāsabho.</p>
<p><a class='ref sc' id='sc57' href='#sc57'>SC 57</a><a class='ref ms' id='ms20Ap2_516' href='#ms20Ap2_516'>Ms 20Ap2_516</a><a class='ref msdiv' id='msdiv345' href='#msdiv345'>Msdiv 345</a>Sā kaññā kanakābhāsā,<br>
padumānanalocanā;<br>
Bimboṭṭhī kundadasanā,<br>
manonettarasāyanā.</p>
<p><a class='ref sc' id='sc58' href='#sc58'>SC 58</a><a class='ref ms' id='ms20Ap2_517' href='#ms20Ap2_517'>Ms 20Ap2_517</a><a class='ref msdiv' id='msdiv346' href='#msdiv346'>Msdiv 346</a><span class='var' id='note173' title='hemadolā suvadīnā (s2, s3) | hemadolā va savanā (pts1)' href='#note173' title='hemadolā suvadīnā (s2, s3) | hemadolā va savanā (pts1)'>Hemadolābhasavanā</span>,<br>
<span class='var' id='note174' title='kalasākārasutthanī (bj, pts1) | kamalākārasutthanī (s2, s3)' href='#note174' title='kalasākārasutthanī (bj, pts1) | kamalākārasutthanī (s2, s3)'>kalikākārasutthanī</span>;<br>
<span class='var' id='note175' title='tanumajjhā va sussoṇī (bj) | vedimajjhā varasoṇī (s2, s3) | vedimajjhā varassoṇī (pts1)' href='#note175' title='tanumajjhā va sussoṇī (bj) | vedimajjhā varasoṇī (s2, s3) | vedimajjhā varassoṇī (pts1)'>Vedimajjhāva sussoṇī</span>,<br>
rambhoru cārubhūsanā.</p>
<p><a class='ref sc' id='sc59' href='#sc59'>SC 59</a><a class='ref ms' id='ms20Ap2_518' href='#ms20Ap2_518'>Ms 20Ap2_518</a><a class='ref msdiv' id='msdiv347' href='#msdiv347'>Msdiv 347</a>Rattaṃsakupasambyānā,<br>
nīlamaṭṭhanivāsanā;<br>
Atappaneyyarūpena,<br>
<span class='var' id='note176' title='hāvabhāvasamanvitā (bj) | sabbābharaṇamaṇḍitā (s2, s3)' href='#note176' title='hāvabhāvasamanvitā (bj) | sabbābharaṇamaṇḍitā (s2, s3)'>hāsabhāvasamanvitā</span>’.</p>
<p><a class='ref sc' id='sc60' href='#sc60'>SC 60</a><a class='ref ms' id='ms20Ap2_519' href='#ms20Ap2_519'>Ms 20Ap2_519</a><a class='ref msdiv' id='msdiv348' href='#msdiv348'>Msdiv 348</a>Disvā tamevaṃ cintesiṃ,<br>
‘ahoyamabhirūpinī;<br>
Na mayānena nettena,<br>
diṭṭhapubbā kudācanaṃ’.</p>
<p><a class='ref sc' id='sc61' href='#sc61'>SC 61</a><a class='ref ms' id='ms20Ap2_520' href='#ms20Ap2_520'>Ms 20Ap2_520</a><a class='ref msdiv' id='msdiv349' href='#msdiv349'>Msdiv 349</a>Tato jarābhibhūtā sā,<br>
vivaṇṇā vikatānanā;<br>
Bhinnadantā setasirā,<br>
salālā vadanāsuci.</p>
<p><a class='ref sc' id='sc62' href='#sc62'>SC 62</a><a class='ref ms' id='ms20Ap2_521' href='#ms20Ap2_521'>Ms 20Ap2_521</a><a class='ref msdiv' id='msdiv350' href='#msdiv350'>Msdiv 350</a>Saṃkhittakaṇṇā setakkhī,<br>
lambāsubhapayodharā;<br>
Valivitatasabbaṅgī,<br>
sirāvitatadehinī.</p>
<p><a class='ref sc' id='sc63' href='#sc63'>SC 63</a><a class='ref ms' id='ms20Ap2_522' href='#ms20Ap2_522'>Ms 20Ap2_522</a><a class='ref msdiv' id='msdiv351' href='#msdiv351'>Msdiv 351</a>Nataṅgā daṇḍadutiyā,<br>
<span class='var' id='note177' title='uppaṇḍupaṇḍukā (bj) | upaṇḍupaṇḍukā (s2, s3) | uppāsuḷikatā (pts1)' href='#note177' title='uppaṇḍupaṇḍukā (bj) | upaṇḍupaṇḍukā (s2, s3) | uppāsuḷikatā (pts1)'>upphāsulikatā</span> kisā;<br>
Pavedhamānā patitā,<br>
nissasantī muhuṃ muhuṃ.</p>
<p><a class='ref sc' id='sc64' href='#sc64'>SC 64</a><a class='ref ms' id='ms20Ap2_523' href='#ms20Ap2_523'>Ms 20Ap2_523</a><a class='ref msdiv' id='msdiv352' href='#msdiv352'>Msdiv 352</a>Tato me āsi saṃvego,<br>
abbhuto lomahaṃsano;<br>
‘Dhiratthu rūpaṃ asuciṃ,<br>
ramante yattha bālisā’.</p>
<p><a class='ref sc' id='sc65' href='#sc65'>SC 65</a><a class='ref ms' id='ms20Ap2_524' href='#ms20Ap2_524'>Ms 20Ap2_524</a><a class='ref msdiv' id='msdiv353' href='#msdiv353'>Msdiv 353</a>Tadā mahākāruṇiko,<br>
disvā saṃviggamānasaṃ;<br>
Udaggacitto sugato,<br>
imā gāthā abhāsatha.</p>
<p><a class='ref sc' id='sc66' href='#sc66'>SC 66</a><a class='pts' id='pts2.549' href='#pts2.549'></a><a class='ref ms' id='ms20Ap2_525' href='#ms20Ap2_525'>Ms 20Ap2_525</a><a class='ref msdiv' id='msdiv354' href='#msdiv354'>Msdiv 354</a>‘Āturaṃ asuciṃ pūtiṃ,<br>
passa kheme samussayaṃ;<br>
Uggharantaṃ paggharantaṃ,<br>
bālānaṃ abhinanditaṃ.</p>
<p><a class='ref sc' id='sc67' href='#sc67'>SC 67</a><a class='ref ms' id='ms20Ap2_526' href='#ms20Ap2_526'>Ms 20Ap2_526</a><a class='ref msdiv' id='msdiv355' href='#msdiv355'>Msdiv 355</a>Asubhāya cittaṃ bhāvehi,<br>
ekaggaṃ susamāhitaṃ;<br>
Sati kāyagatā tyatthu,<br>
nibbidā bahulā bhava.</p>
<p><a class='ref sc' id='sc68' href='#sc68'>SC 68</a><a class='ref ms' id='ms20Ap2_527' href='#ms20Ap2_527'>Ms 20Ap2_527</a><a class='ref msdiv' id='msdiv356' href='#msdiv356'>Msdiv 356</a>Yathā idaṃ tathā etaṃ,<br>
yathā etaṃ tathā idaṃ;<br>
Ajjhattañca bahiddhā ca,<br>
kāye chandaṃ virājaya.</p>
<p><a class='ref sc' id='sc69' href='#sc69'>SC 69</a><a class='ref ms' id='ms20Ap2_528' href='#ms20Ap2_528'>Ms 20Ap2_528</a><a class='ref msdiv' id='msdiv357' href='#msdiv357'>Msdiv 357</a>Animittañca bhāvehi,<br>
mānānusayamujjaha;<br>
Tato mānābhisamayā,<br>
upasantā carissasi.</p>
<p><a class='ref sc' id='sc70' href='#sc70'>SC 70</a><a class='ref ms' id='ms20Ap2_529' href='#ms20Ap2_529'>Ms 20Ap2_529</a><a class='ref msdiv' id='msdiv358' href='#msdiv358'>Msdiv 358</a>Ye rāgarattānupatanti sotaṃ,<br>
Sayaṃ kataṃ makkaṭakova jālaṃ;<br>
Etampi chetvāna paribbajanti,<br>
<span class='var' id='note179' title='na pekkhino (c1)' href='#note179' title='na pekkhino (c1)'>Anapekkhino</span> kāmasukhaṃ pahāya’.</p>
<p><a class='ref sc' id='sc71' href='#sc71'>SC 71</a><a class='ref ms' id='ms20Ap2_530' href='#ms20Ap2_530'>Ms 20Ap2_530</a><a class='ref msdiv' id='msdiv359' href='#msdiv359'>Msdiv 359</a>Tato <span class='var' id='note180' title='kallikacittaṃ (s2, s3, pts1)' href='#note180' title='kallikacittaṃ (s2, s3, pts1)'>kallitacittaṃ</span> maṃ,<br>
ñatvāna narasārathi;<br>
Mahānidānaṃ desesi,<br>
suttantaṃ vinayāya me.</p>
<p><a class='ref sc' id='sc72' href='#sc72'>SC 72</a><a class='ref ms' id='ms20Ap2_531' href='#ms20Ap2_531'>Ms 20Ap2_531</a><a class='ref msdiv' id='msdiv360' href='#msdiv360'>Msdiv 360</a>Sutvā suttantaseṭṭhaṃ taṃ,<br>
pubbasaññamanussariṃ;<br>
Tattha ṭhitāvahaṃ santī,<br>
dhammacakkhuṃ visodhayiṃ.</p>
<p><a class='ref sc' id='sc73' href='#sc73'>SC 73</a><a class='ref ms' id='ms20Ap2_532' href='#ms20Ap2_532'>Ms 20Ap2_532</a><a class='ref msdiv' id='msdiv361' href='#msdiv361'>Msdiv 361</a>Nipatitvā mahesissa,<br>
pādamūlamhi tāvade;<br>
Accayaṃ desanatthāya,<br>
idaṃ vacanamabraviṃ.</p>
<p><a class='ref sc' id='sc74' href='#sc74'>SC 74</a><a class='ref ms' id='ms20Ap2_533' href='#ms20Ap2_533'>Ms 20Ap2_533</a><a class='ref msdiv' id='msdiv362' href='#msdiv362'>Msdiv 362</a>‘Namo te sabbadassāvī,<br>
namo te karuṇākara;<br>
Namo te tiṇṇasaṃsāra,<br>
namo te amataṃdada.</p>
<p><a class='ref sc' id='sc75' href='#sc75'>SC 75</a><a class='ref ms' id='ms20Ap2_534' href='#ms20Ap2_534'>Ms 20Ap2_534</a><a class='ref msdiv' id='msdiv363' href='#msdiv363'>Msdiv 363</a><span class='var' id='note181' title='... pakkhantā (bj, s2, s3) | ... pakkhannā (pts1)' href='#note181' title='... pakkhantā (bj, s2, s3) | ... pakkhannā (pts1)'>Diṭṭhigahanapakkhandā</span>,<br>
kāmarāgavimohitā;<br>
Tayā sammā upāyena,<br>
vinītā vinaye ratā.</p>
<p><a class='ref sc' id='sc76' href='#sc76'>SC 76</a><a class='ref ms' id='ms20Ap2_535' href='#ms20Ap2_535'>Ms 20Ap2_535</a><a class='ref msdiv' id='msdiv364' href='#msdiv364'>Msdiv 364</a>Adassanena <span class='var' id='note182' title='vibbhogā (bj) | vihitā (s2, s3)' href='#note182' title='vibbhogā (bj) | vihitā (s2, s3)'>vibhogā</span>,<br>
tādisānaṃ mahesinaṃ;<br>
Anubhonti mahādukkhaṃ,<br>
sattā saṃsārasāgare.</p>
<p><a class='ref sc' id='sc77' href='#sc77'>SC 77</a><a class='ref ms' id='ms20Ap2_536' href='#ms20Ap2_536'>Ms 20Ap2_536</a><a class='ref msdiv' id='msdiv365' href='#msdiv365'>Msdiv 365</a>Yadāhaṃ lokasaraṇaṃ,<br>
araṇaṃ <span class='var' id='note183' title='maraṇantagaṃ (s2, s3, pts1)' href='#note183' title='maraṇantagaṃ (s2, s3, pts1)'>araṇantaguṃ</span>;<br>
Nāddasāmi adūraṭṭhaṃ,<br>
<span class='var' id='note184' title='desessāmi (s2, s3)' href='#note184' title='desessāmi (s2, s3)'>desayāmi</span> tamaccayaṃ.</p>
<p><a class='ref sc' id='sc78' href='#sc78'>SC 78</a><a class='ref ms' id='ms20Ap2_537' href='#ms20Ap2_537'>Ms 20Ap2_537</a><a class='ref msdiv' id='msdiv366' href='#msdiv366'>Msdiv 366</a>Mahāhitaṃ varadadaṃ,<br>
ahitoti visaṅkitā;<br>
Nopesiṃ rūpaniratā,<br>
desayāmi tamaccayaṃ’.</p>
<p><a class='ref sc' id='sc79' href='#sc79'>SC 79</a><a class='pts' id='pts2.550' href='#pts2.550'></a><a class='ref ms' id='ms20Ap2_538' href='#ms20Ap2_538'>Ms 20Ap2_538</a><a class='ref msdiv' id='msdiv367' href='#msdiv367'>Msdiv 367</a>Tadā madhuranigghoso,<br>
mahākāruṇiko jino;<br>
Avoca tiṭṭha khemeti,<br>
siñcanto amatena maṃ.</p>
<p><a class='ref sc' id='sc80' href='#sc80'>SC 80</a><a class='ref ms' id='ms20Ap2_539' href='#ms20Ap2_539'>Ms 20Ap2_539</a><a class='ref msdiv' id='msdiv368' href='#msdiv368'>Msdiv 368</a>Tadā paṇamya sirasā,<br>
katvā ca naṃ padakkhiṇaṃ;<br>
Gantvā disvā narapatiṃ,<br>
idaṃ vacanamabraviṃ.</p>
<p><a class='ref sc' id='sc81' href='#sc81'>SC 81</a><a class='ref ms' id='ms20Ap2_540' href='#ms20Ap2_540'>Ms 20Ap2_540</a><a class='ref msdiv' id='msdiv369' href='#msdiv369'>Msdiv 369</a>‘Aho sammā upāyo te,<br>
cintitoyamarindama;<br>
Vanadassanakāmāya,<br>
diṭṭho nibbānato muni.</p>
<p><a class='ref sc' id='sc82' href='#sc82'>SC 82</a><a class='ref ms' id='ms20Ap2_541' href='#ms20Ap2_541'>Ms 20Ap2_541</a><a class='ref msdiv' id='msdiv370' href='#msdiv370'>Msdiv 370</a>Yadi te ruccate <span class='var' id='note185' title='rājā (s2, s3, pts1)' href='#note185' title='rājā (s2, s3, pts1)'>rāja</span>,<br>
sāsane tassa tādino;<br>
Pabbajissāmi rūpehaṃ,<br>
nibbinnā <span class='var' id='note186' title='muni bhāṇinā (s2, s3) | munibhāṇinā (pts1)' href='#note186' title='muni bhāṇinā (s2, s3) | munibhāṇinā (pts1)'>munivāṇinā</span>’.</p>
</blockquote>
<p class='endsutta'><a class='ref sc' id='sc83' href='#sc83'>SC 83</a><a class='ref ms' id='ms20Ap2_542' href='#ms20Ap2_542'>Ms 20Ap2_542</a>Dutiyaṃ bhāṇavāraṃ.</p>
<blockquote class='gatha'>
<p><a class='ref sc' id='sc84' href='#sc84'>SC 84</a><a class='ref ms' id='ms20Ap2_543' href='#ms20Ap2_543'>Ms 20Ap2_543</a><a class='ref msdiv' id='msdiv371' href='#msdiv371'>Msdiv 371</a>Añjaliṃ paggahetvāna,<br>
tadāha sa mahīpati;<br>
‘Anujānāmi te bhadde,<br>
pabbajjā tava sijjhatu’.</p>
<p><a class='ref sc' id='sc85' href='#sc85'>SC 85</a><a class='ref ms' id='ms20Ap2_544' href='#ms20Ap2_544'>Ms 20Ap2_544</a><a class='ref msdiv' id='msdiv372' href='#msdiv372'>Msdiv 372</a>Pabbajitvā tadā cāhaṃ,<br>
<span class='var' id='note187' title='sattamāse (s2, s3, pts1)' href='#note187' title='sattamāse (s2, s3, pts1)'>addhamāse</span> upaṭṭhite;<br>
Dīpodayañca bhedañca,<br>
disvā saṃviggamānasā.</p>
<p><a class='ref sc' id='sc86' href='#sc86'>SC 86</a><a class='ref ms' id='ms20Ap2_545' href='#ms20Ap2_545'>Ms 20Ap2_545</a><a class='ref msdiv' id='msdiv373' href='#msdiv373'>Msdiv 373</a>Nibbinnā sabbasaṅkhāre,<br>
paccayākārakovidā;<br>
Caturoghe atikkamma,<br>
arahattamapāpuṇiṃ.</p>
<p><a class='ref sc' id='sc87' href='#sc87'>SC 87</a><a class='ref ms' id='ms20Ap2_546' href='#ms20Ap2_546'>Ms 20Ap2_546</a><a class='ref msdiv' id='msdiv374' href='#msdiv374'>Msdiv 374</a>Iddhīsu ca vasī āsiṃ,<br>
dibbāya sotadhātuyā;<br>
Cetopariyañāṇassa,<br>
vasī cāpi bhavāmahaṃ.</p>
<p><a class='ref sc' id='sc88' href='#sc88'>SC 88</a><a class='ref ms' id='ms20Ap2_547' href='#ms20Ap2_547'>Ms 20Ap2_547</a><a class='ref msdiv' id='msdiv375' href='#msdiv375'>Msdiv 375</a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class='ref sc' id='sc89' href='#sc89'>SC 89</a><a class='ref ms' id='ms20Ap2_548' href='#ms20Ap2_548'>Ms 20Ap2_548</a><a class='ref msdiv' id='msdiv376' href='#msdiv376'>Msdiv 376</a>Atthadhammaniruttīsu,<br>
paṭibhāne tatheva ca;<br>
Parisuddhaṃ mama ñāṇaṃ,<br>
uppannaṃ buddhasāsane.</p>
<p><a class='ref sc' id='sc90' href='#sc90'>SC 90</a><a class='ref ms' id='ms20Ap2_549' href='#ms20Ap2_549'>Ms 20Ap2_549</a><a class='ref msdiv' id='msdiv377' href='#msdiv377'>Msdiv 377</a>Kusalāhaṃ visuddhīsu,<br>
kathāvatthuvisāradā;<br>
Abhidhammanayaññū ca,<br>
vasippattāmhi sāsane.</p>
<p><a class='ref sc' id='sc91' href='#sc91'>SC 91</a><a class='ref ms' id='ms20Ap2_550' href='#ms20Ap2_550'>Ms 20Ap2_550</a><a class='ref msdiv' id='msdiv378' href='#msdiv378'>Msdiv 378</a>Tato toraṇavatthusmiṃ,<br>
raññā kosalasāminā;<br>
Pucchitā nipuṇe pañhe,<br>
byākarontī yathātathaṃ.</p>
<p><a class='ref sc' id='sc92' href='#sc92'>SC 92</a><a class='ref ms' id='ms20Ap2_551' href='#ms20Ap2_551'>Ms 20Ap2_551</a><a class='ref msdiv' id='msdiv379' href='#msdiv379'>Msdiv 379</a>Tadā sa rājā sugataṃ,<br>
upasaṅkamma pucchatha;<br>
Tatheva buddho byākāsi,<br>
yathā te byākatā mayā.</p>
<p><a class='ref sc' id='sc93' href='#sc93'>SC 93</a><a class='ref ms' id='ms20Ap2_552' href='#ms20Ap2_552'>Ms 20Ap2_552</a><a class='ref msdiv' id='msdiv380' href='#msdiv380'>Msdiv 380</a>Jino tasmiṃ guṇe tuṭṭho,<br>
etadagge ṭhapesi maṃ;<br>
Mahāpaññānamaggāti,<br>
bhikkhunīnaṃ naruttamo.</p>
<p><a class='ref sc' id='sc94' href='#sc94'>SC 94</a><a class='pts' id='pts2.551' href='#pts2.551'></a><a class='ref ms' id='ms20Ap2_553' href='#ms20Ap2_553'>Ms 20Ap2_553</a><a class='ref msdiv' id='msdiv381' href='#msdiv381'>Msdiv 381</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc95' href='#sc95'>SC 95</a><a class='ref ms' id='ms20Ap2_554' href='#ms20Ap2_554'>Ms 20Ap2_554</a><a class='ref msdiv' id='msdiv382' href='#msdiv382'>Msdiv 382</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc96' href='#sc96'>SC 96</a><a class='ref ms' id='ms20Ap2_555' href='#ms20Ap2_555'>Ms 20Ap2_555</a><a class='ref msdiv' id='msdiv383' href='#msdiv383'>Msdiv 383</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc97' href='#sc97'>SC 97</a><a class='ref ms' id='ms20Ap2_556' href='#ms20Ap2_556'>Ms 20Ap2_556</a>Itthaṃ sudaṃ khemā bhikkhunī imā gāthāyo abhāsitthāti.</p>
<p class='endsutta'><a class='ref sc' id='sc98' href='#sc98'>SC 98</a><a class='ref ms' id='ms20Ap2_557' href='#ms20Ap2_557'>Ms 20Ap2_557</a>Khemātheriyāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
