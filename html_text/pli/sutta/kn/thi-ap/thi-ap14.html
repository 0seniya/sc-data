<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap14' lang='pli'>
<header>
<ul>
<li class='division'>Therīapadāna</li>
<li>Ekūposathikavagga</li>
</ul>
<h1>4. Ekāsanadāyikātherīapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap2_199'>Ms 20Ap2_199</a><a class='ref msdiv' id='msdiv37'>Msdiv 37</a>“Nagare haṃsavatiyā,<br>
ahosiṃ <span class='var' id='note75' title='mālikā (s2, s3, pts1)'>bālikā</span> tadā;<br>
Mātā ca me pitā ceva,<br>
kammantaṃ agamaṃsu te.</p>
<p><a class='ref sc' id='sc2'>SC 2</a><a class='ref ms' id='ms20Ap2_200'>Ms 20Ap2_200</a><a class='ref msdiv' id='msdiv38'>Msdiv 38</a>Majjhanhikamhi sūriye,<br>
addasaṃ samaṇaṃ ahaṃ;<br>
Vīthiyā anugacchantaṃ,<br>
āsanaṃ paññapesahaṃ.</p>
<p><a class='ref sc' id='sc3'>SC 3</a><a class='ref ms' id='ms20Ap2_201'>Ms 20Ap2_201</a><a class='ref msdiv' id='msdiv39'>Msdiv 39</a><span class='var' id='note76' title='goṇakacittakādīhi (bj, s2, s3)'>Gonakāvikatikāhi</span>,<br>
paññapetvā mamāsanaṃ;<br>
Pasannacittā sumanā,<br>
idaṃ vacanamabraviṃ.</p>
<p><a class='ref sc' id='sc4'>SC 4</a><a class='ref ms' id='ms20Ap2_202'>Ms 20Ap2_202</a><a class='ref msdiv' id='msdiv40'>Msdiv 40</a>‘Santattā kuthitā bhūmi,<br>
sūro majjhanhike ṭhito;<br>
Mālutā ca na vāyanti,<br>
kālo <span class='var' id='note77' title='cettha upaṭṭhito (bj) | cevatthamehiti (s2, s3) | cevatthameti taṃ (pts1)'>cevettha mehiti</span>.</p>
<p><a class='ref sc' id='sc5'>SC 5</a><a class='ref ms' id='ms20Ap2_203'>Ms 20Ap2_203</a><a class='ref msdiv' id='msdiv41'>Msdiv 41</a>Paññattamāsanamidaṃ,<br>
tavatthāya mahāmuni;<br>
Anukampaṃ upādāya,<br>
nisīda mama āsane’.</p>
<p><a class='ref sc' id='sc6'>SC 6</a><a class='ref ms' id='ms20Ap2_204'>Ms 20Ap2_204</a><a class='ref msdiv' id='msdiv42'>Msdiv 42</a>Nisīdi tattha samaṇo,<br>
sudanto suddhamānaso;<br>
Tassa pattaṃ gahetvāna,<br>
yathārandhaṃ adāsahaṃ.</p>
<p><a class='ref sc' id='sc7'>SC 7</a><a class='ref ms' id='ms20Ap2_205'>Ms 20Ap2_205</a><a class='ref msdiv' id='msdiv43'>Msdiv 43</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc8'>SC 8</a><a class='ref ms' id='ms20Ap2_206'>Ms 20Ap2_206</a><a class='ref msdiv' id='msdiv44'>Msdiv 44</a>Tattha me sukataṃ byamhaṃ,<br>
āsanena sunimmitaṃ;<br>
Saṭṭhiyojanamubbedhaṃ,<br>
tiṃsayojanavitthataṃ.</p>
<p><a class='ref sc' id='sc9'>SC 9</a><a class='pts' id='pts2.526'></a><a class='ref ms' id='ms20Ap2_207'>Ms 20Ap2_207</a><a class='ref msdiv' id='msdiv45'>Msdiv 45</a>Soṇṇamayā maṇimayā,<br>
athopi phalikāmayā;<br>
Lohitaṅgamayā ceva,<br>
pallaṅkā vividhā mama.</p>
<p><a class='ref sc' id='sc10'>SC 10</a><a class='ref ms' id='ms20Ap2_208'>Ms 20Ap2_208</a><a class='ref msdiv' id='msdiv46'>Msdiv 46</a>Tūlikāvikatikāhi,<br>
kaṭṭissacittakāhi ca;<br>
Uddaekantalomī ca,<br>
pallaṅkā me <span class='var' id='note78' title='susanthatā (bj) | susanthato (pts1)'>susaṇṭhitā</span>.</p>
<p><a class='ref sc' id='sc11'>SC 11</a><a class='ref ms' id='ms20Ap2_209'>Ms 20Ap2_209</a><a class='ref msdiv' id='msdiv47'>Msdiv 47</a>Yadā icchāmi gamanaṃ,<br>
hāsakhiḍḍasamappitā;<br>
Saha pallaṅkaseṭṭhena,<br>
gacchāmi mama patthitaṃ.</p>
<p><a class='ref sc' id='sc12'>SC 12</a><a class='ref ms' id='ms20Ap2_210'>Ms 20Ap2_210</a><a class='ref msdiv' id='msdiv48'>Msdiv 48</a>Asīti devarājūnaṃ,<br>
mahesittamakārayiṃ;<br>
Sattati cakkavattīnaṃ,<br>
mahesittamakārayiṃ.</p>
<p><a class='ref sc' id='sc13'>SC 13</a><a class='ref ms' id='ms20Ap2_211'>Ms 20Ap2_211</a><a class='ref msdiv' id='msdiv49'>Msdiv 49</a>Bhavābhave saṃsarantī,<br>
mahābhogaṃ labhāmahaṃ;<br>
Bhoge me ūnatā natthi,<br>
<span class='var' id='note79' title='ekāsanaphalaṃ idaṃ (sabbattha)'>ekāsanassidaṃ phalaṃ</span>.</p>
<p><a class='ref sc' id='sc14'>SC 14</a><a class='ref ms' id='ms20Ap2_212'>Ms 20Ap2_212</a><a class='ref msdiv' id='msdiv50'>Msdiv 50</a>Duve bhave saṃsarāmi,<br>
devatte atha mānuse;<br>
Aññe bhave na jānāmi,<br>
ekāsanassidaṃ phalaṃ.</p>
<p><a class='ref sc' id='sc15'>SC 15</a><a class='ref ms' id='ms20Ap2_213'>Ms 20Ap2_213</a><a class='ref msdiv' id='msdiv51'>Msdiv 51</a>Duve kule pajāyāmi,<br>
khattiye cāpi brāhmaṇe;<br>
<span class='var' id='note80' title='uccākulikā (s2, s3, pts1, mr)'>Uccākulīnā</span> sabbattha,<br>
ekāsanassidaṃ phalaṃ.</p>
<p><a class='ref sc' id='sc16'>SC 16</a><a class='ref ms' id='ms20Ap2_214'>Ms 20Ap2_214</a><a class='ref msdiv' id='msdiv52'>Msdiv 52</a>Domanassaṃ na jānāmi,<br>
cittasantāpanaṃ mama;<br>
Vevaṇṇiyaṃ na jānāmi,<br>
ekāsanassidaṃ phalaṃ.</p>
<p><a class='ref sc' id='sc17'>SC 17</a><a class='ref ms' id='ms20Ap2_215'>Ms 20Ap2_215</a><a class='ref msdiv' id='msdiv53'>Msdiv 53</a>Dhātiyo maṃ upaṭṭhanti,<br>
khujjā <span class='var' id='note81' title='kheḷāsikā (bj) | celāvakā (s2, s3) | celāvikā (pts1)'>celāpikā</span> bahū;<br>
Aṅkena aṅkaṃ gacchāmi,<br>
ekāsanassidaṃ phalaṃ.</p>
<p><a class='ref sc' id='sc18'>SC 18</a><a class='ref ms' id='ms20Ap2_216'>Ms 20Ap2_216</a><a class='ref msdiv' id='msdiv54'>Msdiv 54</a>Aññā nhāpenti bhojenti,<br>
aññā ramenti maṃ sadā;<br>
Aññā gandhaṃ vilimpanti,<br>
<span class='var' id='note82' title='aññā ramenti maṃ sadā. (s2, s3) | ... ekāsanaphalaṃ idam (pts1)'>ekāsanassidaṃ phalaṃ</span>.</p>
<p><a class='ref sc' id='sc19'>SC 19</a><a class='ref ms' id='ms20Ap2_217'>Ms 20Ap2_217</a><a class='ref msdiv' id='msdiv55'>Msdiv 55</a>Maṇḍape rukkhamūle vā,<br>
suññāgāre vasantiyā;<br>
Mama saṅkappamaññāya,<br>
pallaṅko upatiṭṭhati.</p>
<p><a class='ref sc' id='sc20'>SC 20</a><a class='ref ms' id='ms20Ap2_218'>Ms 20Ap2_218</a><a class='ref msdiv' id='msdiv56'>Msdiv 56</a>Ayaṃ pacchimako mayhaṃ,<br>
carimo vattate bhavo;<br>
Ajjāpi rajjaṃ chaḍḍetvā,<br>
pabbajiṃ anagāriyaṃ.</p>
<p><a class='ref sc' id='sc21'>SC 21</a><a class='ref ms' id='ms20Ap2_219'>Ms 20Ap2_219</a><a class='ref msdiv' id='msdiv57'>Msdiv 57</a>Satasahassito kappe,<br>
yaṃ dānamadadiṃ tadā;<br>
Duggatiṃ nābhijānāmi,<br>
ekāsanassidaṃ phalaṃ.</p>
<p><a class='ref sc' id='sc22'>SC 22</a><a class='ref ms' id='ms20Ap2_220'>Ms 20Ap2_220</a><a class='ref msdiv' id='msdiv58'>Msdiv 58</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc23'>SC 23</a><a class='ref ms' id='ms20Ap2_221'>Ms 20Ap2_221</a><a class='ref msdiv' id='msdiv59'>Msdiv 59</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc24'>SC 24</a><a class='ref ms' id='ms20Ap2_222'>Ms 20Ap2_222</a><a class='ref msdiv' id='msdiv60'>Msdiv 60</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc25'>SC 25</a><a class='ref ms' id='ms20Ap2_223'>Ms 20Ap2_223</a>Itthaṃ sudaṃ ekāsanadāyikā bhikkhunī imā gāthāyo abhāsitthāti.</p>
<p class='endsutta'><a class='ref sc' id='sc26'>SC 26</a><a class='ref ms' id='ms20Ap2_224'>Ms 20Ap2_224</a>Ekāsanadāyikātheriyāpadānaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
