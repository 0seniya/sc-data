<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap27' lang='pli'>
<header>
<ul>
<li class='division'>Therīapadāna</li>
<li>Kuṇḍalakesīvagga</li>
</ul>
<h1>7. Bhaddākāpilānītherīapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap2_950'>Ms 20Ap2_950</a><a class='ref msdiv' id='msdiv244'>Msdiv 244</a>“Padumuttaro nāma jino,<br>
<span class='var' id='note277' title='sabbadhammesu cakkhumā (bj, pts1)'>sabbadhammāna pāragū</span>;<br>
Ito satasahassamhi,<br>
kappe uppajji nāyako.</p>
<p><a class='ref sc' id='sc2'>SC 2</a><a class='ref ms' id='ms20Ap2_951'>Ms 20Ap2_951</a><a class='ref msdiv' id='msdiv245'>Msdiv 245</a>Tadāhu haṃsavatiyaṃ,<br>
videho nāma <span class='var' id='note278' title='nāmako (s2, s3, pts1)'>nāmato</span>;<br>
Seṭṭhī pahūtaratano,<br>
tassa jāyā ahosahaṃ.</p>
<p><a class='ref sc' id='sc3'>SC 3</a><a class='ref ms' id='ms20Ap2_952'>Ms 20Ap2_952</a><a class='ref msdiv' id='msdiv246'>Msdiv 246</a>Kadāci so narādiccaṃ,<br>
Upecca saparijjano;<br>
Dhammamassosi buddhassa,<br>
<span class='var' id='note279' title='... dukkhakkhayāvahaṃ (bj, s2, s3, pts1)'>Sabbadukkhabhayappahaṃ</span>.</p>
<p><a class='ref sc' id='sc4'>SC 4</a><a class='ref ms' id='ms20Ap2_953'>Ms 20Ap2_953</a><a class='ref msdiv' id='msdiv247'>Msdiv 247</a>Sāvakaṃ dhutavādānaṃ,<br>
aggaṃ kittesi nāyako;<br>
Sutvā sattāhikaṃ dānaṃ,<br>
datvā buddhassa tādino.</p>
<p><a class='ref sc' id='sc5'>SC 5</a><a class='ref ms' id='ms20Ap2_954'>Ms 20Ap2_954</a><a class='ref msdiv' id='msdiv248'>Msdiv 248</a>Nipacca sirasā pāde,<br>
taṃ ṭhānamabhipatthayiṃ;<br>
Sa hāsayanto parisaṃ,<br>
tadā hi narapuṅgavo.</p>
<p><a class='ref sc' id='sc6'>SC 6</a><a class='ref ms' id='ms20Ap2_955'>Ms 20Ap2_955</a><a class='ref msdiv' id='msdiv249'>Msdiv 249</a>Seṭṭhino anukampāya,<br>
imā gāthā abhāsatha;<br>
‘Lacchase patthitaṃ ṭhānaṃ,<br>
nibbuto hohi puttaka.</p>
<p><a class='ref sc' id='sc7'>SC 7</a><a class='pts' id='pts2.579'></a><a class='ref ms' id='ms20Ap2_956'>Ms 20Ap2_956</a><a class='ref msdiv' id='msdiv250'>Msdiv 250</a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc8'>SC 8</a><a class='ref ms' id='ms20Ap2_957'>Ms 20Ap2_957</a><a class='ref msdiv' id='msdiv251'>Msdiv 251</a>Tassa dhammesu dāyādo,<br>
oraso dhammanimmito;<br>
Kassapo nāma gottena,<br>
hessati satthu sāvako’.</p>
<p><a class='ref sc' id='sc9'>SC 9</a><a class='ref ms' id='ms20Ap2_958'>Ms 20Ap2_958</a><a class='ref msdiv' id='msdiv252'>Msdiv 252</a>Taṃ sutvā mudito hutvā,<br>
yāvajīvaṃ tadā jinaṃ;<br>
Mettacitto paricari,<br>
paccayehi vināyakaṃ.</p>
<p><a class='ref sc' id='sc10'>SC 10</a><a class='ref ms' id='ms20Ap2_959'>Ms 20Ap2_959</a><a class='ref msdiv' id='msdiv253'>Msdiv 253</a>Sāsanaṃ jotayitvāna,<br>
so madditvā kutitthiye;<br>
Veneyyaṃ vinayitvā ca,<br>
nibbuto so sasāvako.</p>
<p><a class='ref sc' id='sc11'>SC 11</a><a class='ref ms' id='ms20Ap2_960'>Ms 20Ap2_960</a><a class='ref msdiv' id='msdiv254'>Msdiv 254</a>Nibbute tamhi lokagge,<br>
pūjanatthāya satthuno;<br>
Ñātimitte samānetvā,<br>
saha tehi akārayi.</p>
<p><a class='ref sc' id='sc12'>SC 12</a><a class='ref ms' id='ms20Ap2_961'>Ms 20Ap2_961</a><a class='ref msdiv' id='msdiv255'>Msdiv 255</a>Sattayojanikaṃ thūpaṃ,<br>
ubbiddhaṃ ratanāmayaṃ;<br>
Jalantaṃ sataraṃsiṃva,<br>
sālarājaṃva phullitaṃ.</p>
<p><a class='ref sc' id='sc13'>SC 13</a><a class='ref ms' id='ms20Ap2_962'>Ms 20Ap2_962</a><a class='ref msdiv' id='msdiv256'>Msdiv 256</a>Sattasatasahassāni,<br>
<span class='var' id='note280' title='cātiyo (s2, s3)'>pātiyo</span> tattha kārayi;<br>
Naḷaggī viya <span class='var' id='note281' title='jotante (s2, s3, pts1)'>jotantī</span>,<br>
rataneheva sattahi.</p>
<p><a class='ref sc' id='sc14'>SC 14</a><a class='ref ms' id='ms20Ap2_963'>Ms 20Ap2_963</a><a class='ref msdiv' id='msdiv257'>Msdiv 257</a>Gandhatelena pūretvā,<br>
dīpānujjalayī tahiṃ;<br>
<span class='var' id='note282' title='pūjatthāya (bj, pts1, mr)'>Pūjanatthāya</span> mahesissa,<br>
sabbabhūtānukampino.</p>
<p><a class='ref sc' id='sc15'>SC 15</a><a class='ref ms' id='ms20Ap2_964'>Ms 20Ap2_964</a><a class='ref msdiv' id='msdiv258'>Msdiv 258</a>Sattasatasahassāni,<br>
puṇṇakumbhāni kārayi;<br>
Rataneheva puṇṇāni,<br>
pūjanatthāya mahesino.</p>
<p><a class='ref sc' id='sc16'>SC 16</a><a class='ref ms' id='ms20Ap2_965'>Ms 20Ap2_965</a><a class='ref msdiv' id='msdiv259'>Msdiv 259</a>Majjhe aṭṭhaṭṭhakumbhīnaṃ,<br>
ussitā kañcanagghiyo;<br>
Atirocanti vaṇṇena,<br>
saradeva divākaro.</p>
<p><a class='ref sc' id='sc17'>SC 17</a><a class='ref ms' id='ms20Ap2_966'>Ms 20Ap2_966</a><a class='ref msdiv' id='msdiv260'>Msdiv 260</a>Catudvāresu sobhanti,<br>
toraṇā ratanāmayā;<br>
Ussitā phalakā rammā,<br>
sobhanti ratanāmayā.</p>
<p><a class='ref sc' id='sc18'>SC 18</a><a class='ref ms' id='ms20Ap2_967'>Ms 20Ap2_967</a><a class='ref msdiv' id='msdiv261'>Msdiv 261</a>Virocanti <span class='var' id='note283' title='parikkhāyo (s2, s3)'>parikkhittā</span>,<br>
<span class='var' id='note284' title='avataṃsā (bj, pts1)'>avaṭaṃsā</span> sunimmitā;<br>
Ussitāni paṭākāni,<br>
ratanāni virocare.</p>
<p><a class='ref sc' id='sc19'>SC 19</a><a class='ref ms' id='ms20Ap2_968'>Ms 20Ap2_968</a><a class='ref msdiv' id='msdiv262'>Msdiv 262</a>Surattaṃ sukataṃ cittaṃ,<br>
cetiyaṃ ratanāmayaṃ;<br>
Atirocati vaṇṇena,<br>
<span class='var' id='note285' title='sasajjhāva (s2, s3, mr) | sasañjhāva (pts1)'>sasañjhova</span> divākaro.</p>
<p><a class='ref sc' id='sc20'>SC 20</a><a class='pts' id='pts2.580'></a><a class='ref ms' id='ms20Ap2_969'>Ms 20Ap2_969</a><a class='ref msdiv' id='msdiv263'>Msdiv 263</a>Thūpassa vediyo tisso,<br>
haritālena pūrayi;<br>
Ekaṃ manosilāyekaṃ,<br>
añjanena ca ekikaṃ.</p>
<p><a class='ref sc' id='sc21'>SC 21</a><a class='ref ms' id='ms20Ap2_970'>Ms 20Ap2_970</a><a class='ref msdiv' id='msdiv264'>Msdiv 264</a><span class='var' id='note286' title='pūjāmetādisaṃ (bj)'>Pūjaṃ etādisaṃ</span> rammaṃ,<br>
kāretvā varavādino;<br>
Adāsi dānaṃ saṃghassa,<br>
yāvajīvaṃ yathābalaṃ.</p>
<p><a class='ref sc' id='sc22'>SC 22</a><a class='ref ms' id='ms20Ap2_971'>Ms 20Ap2_971</a><a class='ref msdiv' id='msdiv265'>Msdiv 265</a>Sahāva seṭṭhinā tena,<br>
tāni puññāni sabbaso;<br>
Yāvajīvaṃ karitvāna,<br>
sahāva sugatiṃ gatā.</p>
<p><a class='ref sc' id='sc23'>SC 23</a><a class='ref ms' id='ms20Ap2_972'>Ms 20Ap2_972</a><a class='ref msdiv' id='msdiv266'>Msdiv 266</a>Sampattiyonubhotvāna,<br>
devatte atha mānuse;<br>
Chāyā viya sarīrena,<br>
saha teneva saṃsariṃ.</p>
<p><a class='ref sc' id='sc24'>SC 24</a><a class='ref ms' id='ms20Ap2_973'>Ms 20Ap2_973</a><a class='ref msdiv' id='msdiv267'>Msdiv 267</a>Ekanavutito kappe,<br>
vipassī nāma nāyako;<br>
Uppajji cārudassano,<br>
sabbadhammavipassako.</p>
<p><a class='ref sc' id='sc25'>SC 25</a><a class='ref ms' id='ms20Ap2_974'>Ms 20Ap2_974</a><a class='ref msdiv' id='msdiv268'>Msdiv 268</a>Tadāyaṃ bandhumatiyaṃ,<br>
brāhmaṇo sādhusammato;<br>
Aḍḍho <span class='var' id='note287' title='satthāgamenāsi (bj) | santo guṇenāsi (s2, s3) | santo gamenāsi (pts1)'>santo guṇenāpi</span>,<br>
dhanena ca suduggato.</p>
<p><a class='ref sc' id='sc26'>SC 26</a><a class='ref ms' id='ms20Ap2_975'>Ms 20Ap2_975</a><a class='ref msdiv' id='msdiv269'>Msdiv 269</a>Tadāpi tassāhaṃ āsiṃ,<br>
brāhmaṇī samacetasā;<br>
Kadāci so dijavaro,<br>
saṅgamesi mahāmuniṃ.</p>
<p><a class='ref sc' id='sc27'>SC 27</a><a class='ref ms' id='ms20Ap2_976'>Ms 20Ap2_976</a><a class='ref msdiv' id='msdiv270'>Msdiv 270</a>Nisinnaṃ janakāyamhi,<br>
desentaṃ amataṃ padaṃ;<br>
Sutvā dhammaṃ pamudito,<br>
adāsi ekasāṭakaṃ.</p>
<p><a class='ref sc' id='sc28'>SC 28</a><a class='ref ms' id='ms20Ap2_977'>Ms 20Ap2_977</a><a class='ref msdiv' id='msdiv271'>Msdiv 271</a>Gharamekena vatthena,<br>
<span class='var' id='note288' title='vatthenāgantvānetaṃ (bj)'>Gantvānetaṃ</span> <span class='var' id='note289' title='mamabravi (bj, s2, s3, pts1)'>sa mabravi</span>;<br>
‘Anumoda <span class='var' id='note290' title='mahāpaññe (bj) | mahāpuññe (s2, s3, mr)'>mahāpuññaṃ</span>,<br>
Dinnaṃ buddhassa sāṭakaṃ’.</p>
<p><a class='ref sc' id='sc29'>SC 29</a><a class='ref ms' id='ms20Ap2_978'>Ms 20Ap2_978</a><a class='ref msdiv' id='msdiv272'>Msdiv 272</a>Tadāhaṃ añjaliṃ katvā,<br>
anumodiṃ <span class='var' id='note291' title='suviditā (s2, s3) | supītiyā (mr)'>supīṇitā</span>;<br>
‘Sudinno sāṭako sāmi,<br>
buddhaseṭṭhassa tādino’.</p>
<p><a class='ref sc' id='sc30'>SC 30</a><a class='ref ms' id='ms20Ap2_979'>Ms 20Ap2_979</a><a class='ref msdiv' id='msdiv273'>Msdiv 273</a>Sukhito sajjito hutvā,<br>
saṃsaranto bhavābhave;<br>
Bārāṇasipure ramme,<br>
rājā āsi mahīpati.</p>
<p><a class='ref sc' id='sc31'>SC 31</a><a class='pts' id='pts2.581'></a><a class='ref ms' id='ms20Ap2_980'>Ms 20Ap2_980</a><a class='ref msdiv' id='msdiv274'>Msdiv 274</a>Tadā tassa mahesīhaṃ,<br>
itthigumbassa uttamā;<br>
<span class='var' id='note292' title='tassāpi dutiyikā (s2, s3)'>Tassāti dayitā</span> āsiṃ,<br>
pubbasnehena <span class='var' id='note293' title='uttari (s2, s3, mr) | uttariṃ (pts1)'>bhattuno</span>.</p>
<p><a class='ref sc' id='sc32'>SC 32</a><a class='ref ms' id='ms20Ap2_981'>Ms 20Ap2_981</a><a class='ref msdiv' id='msdiv275'>Msdiv 275</a>Piṇḍāya vicarante <span class='var' id='note294' title='so (bj, s2, s3, pts1)'>te</span>,<br>
aṭṭha paccekanāyake;<br>
Disvā pamudito hutvā,<br>
datvā piṇḍaṃ mahārahaṃ.</p>
<p><a class='ref sc' id='sc33'>SC 33</a><a class='ref ms' id='ms20Ap2_982'>Ms 20Ap2_982</a><a class='ref msdiv' id='msdiv276'>Msdiv 276</a>Puno nimantayitvāna,<br>
katvā ratanamaṇḍapaṃ;<br>
Kammārehi <span class='var' id='note295' title='kataṃ chattaṃ (bj) | katamaṭṭhaṃ (s2, s3)'>kataṃ pattaṃ</span>,<br>
sovaṇṇaṃ vata tattakaṃ.</p>
<p><a class='ref sc' id='sc34'>SC 34</a><a class='ref ms' id='ms20Ap2_983'>Ms 20Ap2_983</a><a class='ref msdiv' id='msdiv277'>Msdiv 277</a>Samānetvāna te sabbe,<br>
tesaṃ dānamadāsi so;<br>
Soṇṇāsane paviṭṭhānaṃ,<br>
pasanno sehi pāṇibhi.</p>
<p><a class='ref sc' id='sc35'>SC 35</a><a class='ref ms' id='ms20Ap2_984'>Ms 20Ap2_984</a><a class='ref msdiv' id='msdiv278'>Msdiv 278</a>Tampi dānaṃ sahādāsiṃ,<br>
kāsirājenahaṃ tadā;<br>
Punāhaṃ bārāṇasiyaṃ,<br>
jātā kāsikagāmake.</p>
<p><a class='ref sc' id='sc36'>SC 36</a><a class='ref ms' id='ms20Ap2_985'>Ms 20Ap2_985</a><a class='ref msdiv' id='msdiv279'>Msdiv 279</a>Kuṭumbikakule phīte,<br>
sukhito so sabhātuko;<br>
Jeṭṭhassa bhātuno jāyā,<br>
ahosiṃ supatibbatā.</p>
<p><a class='ref sc' id='sc37'>SC 37</a><a class='ref ms' id='ms20Ap2_986'>Ms 20Ap2_986</a><a class='ref msdiv' id='msdiv280'>Msdiv 280</a>Paccekabuddhaṃ disvāna,<br>
kaniyassa mama <span class='var' id='note296' title='mama bhattu kanīyasī (bj) | bhattukaniyaso (s2, s3) | mama bhātukanīyaso (pts1)'>bhattuno</span>;<br>
Bhāgannaṃ tassa datvāna,<br>
āgate tamhi pāvadiṃ.</p>
<p><a class='ref sc' id='sc38'>SC 38</a><a class='ref ms' id='ms20Ap2_987'>Ms 20Ap2_987</a><a class='ref msdiv' id='msdiv281'>Msdiv 281</a>Nābhinandittha so dānaṃ,<br>
tato tassa adāsahaṃ;<br>
<span class='var' id='note297' title='buddhānāniya (s2, s3) | buddhānānīya (pts1)'>Ukhā āniya</span> taṃ annaṃ,<br>
puno tasseva so adā.</p>
<p><a class='ref sc' id='sc39'>SC 39</a><a class='ref ms' id='ms20Ap2_988'>Ms 20Ap2_988</a><a class='ref msdiv' id='msdiv282'>Msdiv 282</a>Tadannaṃ chaḍḍayitvāna,<br>
duṭṭhā buddhassahaṃ tadā;<br>
Pattaṃ kalalapuṇṇaṃ taṃ,<br>
adāsiṃ tassa tādino.</p>
<p><a class='ref sc' id='sc40'>SC 40</a><a class='ref ms' id='ms20Ap2_989'>Ms 20Ap2_989</a><a class='ref msdiv' id='msdiv283'>Msdiv 283</a>Dāne ca gahaṇe ceva,<br>
apace padusepi ca;<br>
Samacittamukhaṃ disvā,<br>
tadāhaṃ saṃvijiṃ bhusaṃ.</p>
<p><a class='ref sc' id='sc41'>SC 41</a><a class='pts' id='pts2.582'></a><a class='ref ms' id='ms20Ap2_990'>Ms 20Ap2_990</a><a class='ref msdiv' id='msdiv284'>Msdiv 284</a>Puno pattaṃ gahetvāna,<br>
sodhayitvā sugandhinā;<br>
Pasannacittā pūretvā,<br>
saghataṃ sakkaraṃ adaṃ.</p>
<p><a class='ref sc' id='sc42'>SC 42</a><a class='ref ms' id='ms20Ap2_991'>Ms 20Ap2_991</a><a class='ref msdiv' id='msdiv285'>Msdiv 285</a>Yattha yatthūpapajjāmi,<br>
surūpā homi dānato;<br>
Buddhassa apakārena,<br>
duggandhā vadanena ca.</p>
<p><a class='ref sc' id='sc43'>SC 43</a><a class='ref ms' id='ms20Ap2_992'>Ms 20Ap2_992</a><a class='ref msdiv' id='msdiv286'>Msdiv 286</a>Puna kassapavīrassa,<br>
nidhāyantamhi cetiye;<br>
Sovaṇṇaṃ iṭṭhakaṃ varaṃ,<br>
adāsiṃ muditā ahaṃ.</p>
<p><a class='ref sc' id='sc44'>SC 44</a><a class='ref ms' id='ms20Ap2_993'>Ms 20Ap2_993</a><a class='ref msdiv' id='msdiv287'>Msdiv 287</a>Catujjātena gandhena,<br>
nicayitvā tamiṭṭhakaṃ;<br>
Muttā duggandhadosamhā,<br>
sabbaṅgasusamāgatā.</p>
<p><a class='ref sc' id='sc45'>SC 45</a><a class='ref ms' id='ms20Ap2_994'>Ms 20Ap2_994</a><a class='ref msdiv' id='msdiv288'>Msdiv 288</a>Sattapātisahassāni,<br>
rataneheva sattahi;<br>
Kāretvā ghatapūrāni,<br>
<span class='var' id='note298' title='vaṭṭiyo (bj) | vaṭṭinī (pts1)'>vaṭṭīni</span> ca sahassaso.</p>
<p><a class='ref sc' id='sc46'>SC 46</a><a class='ref ms' id='ms20Ap2_995'>Ms 20Ap2_995</a><a class='ref msdiv' id='msdiv289'>Msdiv 289</a>Pakkhipitvā padīpetvā,<br>
ṭhapayiṃ sattapantiyo;<br>
Pūjanatthaṃ lokanāthassa,<br>
vippasannena cetasā.</p>
<p><a class='ref sc' id='sc47'>SC 47</a><a class='ref ms' id='ms20Ap2_996'>Ms 20Ap2_996</a><a class='ref msdiv' id='msdiv290'>Msdiv 290</a>Tadāpi tamhi puññamhi,<br>
bhāginīhaṃ visesato;<br>
Puna kāsīsu sañjāto,<br>
sumitto iti vissuto.</p>
<p><a class='ref sc' id='sc48'>SC 48</a><a class='ref ms' id='ms20Ap2_997'>Ms 20Ap2_997</a><a class='ref msdiv' id='msdiv291'>Msdiv 291</a>Tassāhaṃ bhariyā āsiṃ,<br>
sukhitā sajjitā piyā;<br>
Tadā paccekamunino,<br>
adāsiṃ ghanaveṭhanaṃ.</p>
<p><a class='ref sc' id='sc49'>SC 49</a><a class='ref ms' id='ms20Ap2_998'>Ms 20Ap2_998</a><a class='ref msdiv' id='msdiv292'>Msdiv 292</a>Tassāpi bhāginī āsiṃ,<br>
moditvā dānamuttamaṃ;<br>
Punāpi kāsiraṭṭhamhi,<br>
jāto koliyajātiyā.</p>
<p><a class='ref sc' id='sc50'>SC 50</a><a class='ref ms' id='ms20Ap2_999'>Ms 20Ap2_999</a><a class='ref msdiv' id='msdiv293'>Msdiv 293</a>Tadā koliyaputtānaṃ,<br>
satehi saha pañcahi;<br>
Pañcapaccekabuddhānaṃ,<br>
satāni samupaṭṭhahi.</p>
<p><a class='ref sc' id='sc51'>SC 51</a><a class='ref ms' id='ms20Ap2_1000'>Ms 20Ap2_1000</a><a class='ref msdiv' id='msdiv294'>Msdiv 294</a>Temāsaṃ <span class='var' id='note299' title='vāsayitvāna (s2, s3, pts1)'>tappayitvāna</span>,<br>
adāsi ca <span class='var' id='note300' title='ticīvare (pts1, mr)'>ticīvaraṃ</span>;<br>
Jāyā tassa tadā āsiṃ,<br>
puññakammapathānugā.</p>
<p><a class='ref sc' id='sc52'>SC 52</a><a class='ref ms' id='ms20Ap2_1001'>Ms 20Ap2_1001</a><a class='ref msdiv' id='msdiv295'>Msdiv 295</a>Tato cuto ahu rājā,<br>
nando nāma mahāyaso;<br>
Tassāpi mahesī āsiṃ,<br>
sabbakāmasamiddhinī.</p>
<p><a class='ref sc' id='sc53'>SC 53</a><a class='pts' id='pts2.583'></a><a class='ref ms' id='ms20Ap2_1002'>Ms 20Ap2_1002</a><a class='ref msdiv' id='msdiv296'>Msdiv 296</a>Tadā rājā bhavitvāna,<br>
brahmadatto mahīpati;<br>
Padumavatīputtānaṃ,<br>
paccekamuninaṃ tadā.</p>
<p><a class='ref sc' id='sc54'>SC 54</a><a class='ref ms' id='ms20Ap2_1003'>Ms 20Ap2_1003</a><a class='ref msdiv' id='msdiv297'>Msdiv 297</a>Satāni pañcanūnāni,<br>
yāvajīvaṃ upaṭṭhahiṃ;<br>
Rājuyyāne nivāsetvā,<br>
nibbutāni ca pūjayiṃ.</p>
<p><a class='ref sc' id='sc55'>SC 55</a><a class='ref ms' id='ms20Ap2_1004'>Ms 20Ap2_1004</a><a class='ref msdiv' id='msdiv298'>Msdiv 298</a>Cetiyāni ca kāretvā,<br>
pabbajitvā ubho mayaṃ;<br>
Bhāvetvā appamaññāyo,<br>
brahmalokaṃ agamhase.</p>
<p><a class='ref sc' id='sc56'>SC 56</a><a class='ref ms' id='ms20Ap2_1005'>Ms 20Ap2_1005</a><a class='ref msdiv' id='msdiv299'>Msdiv 299</a>Tato cuto mahātitthe,<br>
sujāto pipphalāyano;<br>
Mātā sumanadevīti,<br>
kosigotto dijo pitā.</p>
<p><a class='ref sc' id='sc57'>SC 57</a><a class='ref ms' id='ms20Ap2_1006'>Ms 20Ap2_1006</a><a class='ref msdiv' id='msdiv300'>Msdiv 300</a>Ahaṃ madde janapade,<br>
sākalāya puruttame;<br>
Kappilassa dijassāsiṃ,<br>
dhītā mātā sucīmati.</p>
<p><a class='ref sc' id='sc58'>SC 58</a><a class='ref ms' id='ms20Ap2_1007'>Ms 20Ap2_1007</a><a class='ref msdiv' id='msdiv301'>Msdiv 301</a>Ghanakañcanabimbena,<br>
nimminitvāna maṃ pitā;<br>
Adā kassapadhīrassa,<br>
kāmehi vajjitassamaṃ.</p>
<p><a class='ref sc' id='sc59'>SC 59</a><a class='ref ms' id='ms20Ap2_1008'>Ms 20Ap2_1008</a><a class='ref msdiv' id='msdiv302'>Msdiv 302</a>Kadāci so kāruṇiko,<br>
gantvā kammantapekkhako;<br>
Kākādikehi khajjante,<br>
pāṇe disvāna saṃviji.</p>
<p><a class='ref sc' id='sc60'>SC 60</a><a class='ref ms' id='ms20Ap2_1009'>Ms 20Ap2_1009</a><a class='ref msdiv' id='msdiv303'>Msdiv 303</a>Gharevāhaṃ tile jāte,<br>
disvānātapatāpane;<br>
Kimī kākehi khajjante,<br>
saṃvegamalabhiṃ tadā.</p>
<p><a class='ref sc' id='sc61'>SC 61</a><a class='ref ms' id='ms20Ap2_1010'>Ms 20Ap2_1010</a><a class='ref msdiv' id='msdiv304'>Msdiv 304</a>Tadā so pabbajī dhīro,<br>
ahaṃ tamanupabbajiṃ;<br>
Pañcavassāni nivasiṃ,<br>
<span class='var' id='note301' title='paribbājapathe (s2, s3, pts1)'>paribbājavate</span> ahaṃ.</p>
<p><a class='ref sc' id='sc62'>SC 62</a><a class='ref ms' id='ms20Ap2_1011'>Ms 20Ap2_1011</a><a class='ref msdiv' id='msdiv305'>Msdiv 305</a>Yadā pabbajitā āsi,<br>
gotamī jinaposikā;<br>
Tadāhaṃ tamupagantvā,<br>
buddhena anusāsitā.</p>
<p><a class='ref sc' id='sc63'>SC 63</a><a class='ref ms' id='ms20Ap2_1012'>Ms 20Ap2_1012</a><a class='ref msdiv' id='msdiv306'>Msdiv 306</a>Na cireneva kālena,<br>
arahattamapāpuṇiṃ;<br>
Aho kalyāṇamittattaṃ,<br>
kassapassa sirīmato.</p>
<p><a class='ref sc' id='sc64'>SC 64</a><a class='ref ms' id='ms20Ap2_1013'>Ms 20Ap2_1013</a><a class='ref msdiv' id='msdiv307'>Msdiv 307</a>Suto buddhassa dāyādo,<br>
kassapo susamāhito;<br>
Pubbenivāsaṃ yo vedi,<br>
saggāpāyañca passati.</p>
<p><a class='ref sc' id='sc65'>SC 65</a><a class='pts' id='pts2.584'></a><a class='ref ms' id='ms20Ap2_1014'>Ms 20Ap2_1014</a><a class='ref msdiv' id='msdiv308'>Msdiv 308</a>Atho jātikkhayaṃ patto,<br>
abhiññāvosito muni;<br>
Etāhi tīhi vijjāhi,<br>
tevijjo hoti brāhmaṇo.</p>
<p><a class='ref sc' id='sc66'>SC 66</a><a class='ref ms' id='ms20Ap2_1015'>Ms 20Ap2_1015</a><a class='ref msdiv' id='msdiv309'>Msdiv 309</a>Tatheva bhaddākāpilānī,<br>
tevijjā maccuhāyinī;<br>
Dhāreti antimaṃ dehaṃ,<br>
jitvā māraṃ savāhanaṃ.</p>
<p><a class='ref sc' id='sc67'>SC 67</a><a class='ref ms' id='ms20Ap2_1016'>Ms 20Ap2_1016</a><a class='ref msdiv' id='msdiv310'>Msdiv 310</a>Disvā ādīnavaṃ loke,<br>
ubho pabbajitā mayaṃ;<br>
Tyamha khīṇāsavā dantā,<br>
sītibhūtāmha nibbutā.</p>
<p><a class='ref sc' id='sc68'>SC 68</a><a class='ref ms' id='ms20Ap2_1017'>Ms 20Ap2_1017</a><a class='ref msdiv' id='msdiv311'>Msdiv 311</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc69'>SC 69</a><a class='ref ms' id='ms20Ap2_1018'>Ms 20Ap2_1018</a><a class='ref msdiv' id='msdiv312'>Msdiv 312</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc70'>SC 70</a><a class='ref ms' id='ms20Ap2_1019'>Ms 20Ap2_1019</a><a class='ref msdiv' id='msdiv313'>Msdiv 313</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc71'>SC 71</a><a class='ref ms' id='ms20Ap2_1020'>Ms 20Ap2_1020</a>Itthaṃ sudaṃ bhaddākāpilānī bhikkhunī imā gāthāyo abhāsitthāti.</p>
<p class='endsutta'><a class='ref sc' id='sc72'>SC 72</a><a class='ref ms' id='ms20Ap2_1021'>Ms 20Ap2_1021</a>Bhaddākāpilānītheriyāpadānaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
