<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap22' lang='pli'>
<header>
<ul>
<li class='division'>Therīapadāna</li>
<li>Kuṇḍalakesīvagga</li>
</ul>
<h1>2. Kisāgotamītherīapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap2_750'>Ms 20Ap2_750</a><a class='ref msdiv' id='msdiv55'>Msdiv 55</a>“Padumuttaro nāma jino,<br>
sabbadhammāna pāragū;<br>
Ito satasahassamhi,<br>
kappe uppajji nāyako.</p>
<p><a class='ref sc' id='sc2'>SC 2</a><a class='ref ms' id='ms20Ap2_751'>Ms 20Ap2_751</a><a class='ref msdiv' id='msdiv56'>Msdiv 56</a>Tadāhaṃ haṃsavatiyaṃ,<br>
jātā aññatare kule;<br>
Upetvā taṃ naravaraṃ,<br>
saraṇaṃ samupāgamiṃ.</p>
<p><a class='ref sc' id='sc3'>SC 3</a><a class='ref ms' id='ms20Ap2_752'>Ms 20Ap2_752</a><a class='ref msdiv' id='msdiv57'>Msdiv 57</a>Dhammañca tassa assosiṃ,<br>
catusaccūpasañhitaṃ;<br>
Madhuraṃ paramassādaṃ,<br>
<span class='var' id='note235' title='cittasanti ... (s2, s3, pts1)'>vaṭṭasantisukhāvahaṃ</span>.</p>
<p><a class='ref sc' id='sc4'>SC 4</a><a class='ref ms' id='ms20Ap2_753'>Ms 20Ap2_753</a><a class='ref msdiv' id='msdiv58'>Msdiv 58</a>Tadā ca bhikkhuniṃ vīro,<br>
lūkhacīvaradhāriniṃ;<br>
Ṭhapento etadaggamhi,<br>
vaṇṇayī purisuttamo.</p>
<p><a class='ref sc' id='sc5'>SC 5</a><a class='pts' id='pts2.565'></a><a class='ref ms' id='ms20Ap2_754'>Ms 20Ap2_754</a><a class='ref msdiv' id='msdiv59'>Msdiv 59</a>Janetvānappakaṃ pītiṃ,<br>
sutvā bhikkhuniyā guṇe;<br>
Kāraṃ katvāna buddhassa,<br>
yathāsatti yathābalaṃ.</p>
<p><a class='ref sc' id='sc6'>SC 6</a><a class='ref ms' id='ms20Ap2_755'>Ms 20Ap2_755</a><a class='ref msdiv' id='msdiv60'>Msdiv 60</a>Nipacca munivaraṃ taṃ,<br>
taṃ ṭhānamabhipatthayiṃ;<br>
Tadānumodi sambuddho,<br>
ṭhānalābhāya nāyako.</p>
<p><a class='ref sc' id='sc7'>SC 7</a><a class='ref ms' id='ms20Ap2_756'>Ms 20Ap2_756</a><a class='ref msdiv' id='msdiv61'>Msdiv 61</a>‘<span class='var' id='note236' title='satasahasse ito (bj, s2, s3, pts1)'>Satasahassito</span> kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc8'>SC 8</a><a class='ref ms' id='ms20Ap2_757'>Ms 20Ap2_757</a><a class='ref msdiv' id='msdiv62'>Msdiv 62</a>Tassa dhammesu dāyādā,<br>
orasā dhammanimmitā;<br>
<span class='var' id='note237' title='gotamī nāma (bj, mr) | kisāgotami nāma (s2, s3)'>Kisāgotamī</span> nāmena,<br>
hessati satthu sāvikā’.</p>
<p><a class='ref sc' id='sc9'>SC 9</a><a class='ref ms' id='ms20Ap2_758'>Ms 20Ap2_758</a><a class='ref msdiv' id='msdiv63'>Msdiv 63</a>Taṃ sutvā muditā hutvā,<br>
yāvajīvaṃ tadā jinaṃ;<br>
Mettacittā paricariṃ,<br>
paccayehi vināyakaṃ.</p>
<p><a class='ref sc' id='sc10'>SC 10</a><a class='ref ms' id='ms20Ap2_759'>Ms 20Ap2_759</a><a class='ref msdiv' id='msdiv64'>Msdiv 64</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc11'>SC 11</a><a class='ref ms' id='ms20Ap2_760'>Ms 20Ap2_760</a><a class='ref msdiv' id='msdiv65'>Msdiv 65</a>Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class='ref sc' id='sc12'>SC 12</a><a class='ref ms' id='ms20Ap2_761'>Ms 20Ap2_761</a><a class='ref msdiv' id='msdiv66'>Msdiv 66</a>Upaṭṭhāko mahesissa,<br>
tadā āsi narissaro;<br>
Kāsirājā kikī nāma,<br>
bārāṇasipuruttame.</p>
<p><a class='ref sc' id='sc13'>SC 13</a><a class='ref ms' id='ms20Ap2_762'>Ms 20Ap2_762</a><a class='ref msdiv' id='msdiv67'>Msdiv 67</a>Pañcamī tassa dhītāsiṃ,<br>
dhammā nāmena vissutā;<br>
Dhammaṃ sutvā jinaggassa,<br>
pabbajjaṃ samarocayiṃ.</p>
<p><a class='ref sc' id='sc14'>SC 14</a><a class='ref ms' id='ms20Ap2_763'>Ms 20Ap2_763</a><a class='ref msdiv' id='msdiv68'>Msdiv 68</a>Anujāni na no tāto,<br>
agāreva tadā mayaṃ;<br>
Vīsavassasahassāni,<br>
vicarimha atanditā.</p>
<p><a class='ref sc' id='sc15'>SC 15</a><a class='ref ms' id='ms20Ap2_764'>Ms 20Ap2_764</a><a class='ref msdiv' id='msdiv69'>Msdiv 69</a>Komāribrahmacariyaṃ,<br>
rājakaññā sukhedhitā;<br>
Buddhopaṭṭhānaniratā,<br>
muditā satta dhītaro.</p>
<p><a class='ref sc' id='sc16'>SC 16</a><a class='ref ms' id='ms20Ap2_765'>Ms 20Ap2_765</a><a class='ref msdiv' id='msdiv70'>Msdiv 70</a>Samaṇī samaṇaguttā ca,<br>
bhikkhunī bhikkhudāyikā;<br>
Dhammā ceva sudhammā ca,<br>
sattamī saṃghadāyikā.</p>
<p><a class='ref sc' id='sc17'>SC 17</a><a class='ref ms' id='ms20Ap2_766'>Ms 20Ap2_766</a><a class='ref msdiv' id='msdiv71'>Msdiv 71</a>Khemā uppalavaṇṇā ca,<br>
paṭācārā ca kuṇḍalā;<br>
Ahañca dhammadinnā ca,<br>
visākhā hoti sattamī.</p>
<p><a class='ref sc' id='sc18'>SC 18</a><a class='ref ms' id='ms20Ap2_767'>Ms 20Ap2_767</a><a class='ref msdiv' id='msdiv72'>Msdiv 72</a>Tehi kammehi sukatehi,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc19'>SC 19</a><a class='ref ms' id='ms20Ap2_768'>Ms 20Ap2_768</a><a class='ref msdiv' id='msdiv73'>Msdiv 73</a>Pacchime ca bhave dāni,<br>
jātā seṭṭhikule ahaṃ;<br>
Duggate adhane <span class='var' id='note238' title='nīce (s2, s3) | niddhe (pts1)'>naṭṭhe</span>,<br>
gatā ca sadhanaṃ kulaṃ.</p>
<p><a class='ref sc' id='sc20'>SC 20</a><a class='ref ms' id='ms20Ap2_769'>Ms 20Ap2_769</a><a class='ref msdiv' id='msdiv74'>Msdiv 74</a>Patiṃ ṭhapetvā sesā me,<br>
dessanti adhanā iti;<br>
Yadā ca <span class='var' id='note239' title='sasutā (bj, pts1) | pasutā (s2, s3)'>pasūtā</span> āsiṃ,<br>
sabbesaṃ dayitā tadā.</p>
<p><a class='ref sc' id='sc21'>SC 21</a><a class='pts' id='pts2.566'></a><a class='ref ms' id='ms20Ap2_770'>Ms 20Ap2_770</a><a class='ref msdiv' id='msdiv75'>Msdiv 75</a>Yadā so taruṇo <span class='var' id='note240' title='bhadro (bj) | putto (si, s2, s3)'>bhaddo</span>,<br>
<span class='var' id='note241' title='komalaṅgo (bj, pts1) | komārako (s2, s3)'>komalako</span> sukhedhito;<br>
Sapāṇamiva kanto me,<br>
tadā yamavasaṃ gato.</p>
<p><a class='ref sc' id='sc22'>SC 22</a><a class='ref ms' id='ms20Ap2_771'>Ms 20Ap2_771</a><a class='ref msdiv' id='msdiv76'>Msdiv 76</a>Sokaṭṭādīnavadanā,<br>
assunettā rudammukhā;<br>
Mataṃ kuṇapamādāya,<br>
vilapantī gamāmahaṃ.</p>
<p><a class='ref sc' id='sc23'>SC 23</a><a class='ref ms' id='ms20Ap2_772'>Ms 20Ap2_772</a><a class='ref msdiv' id='msdiv77'>Msdiv 77</a>Tadā ekena sandiṭṭhā,<br>
upetvābhisakkuttamaṃ;<br>
Avocaṃ ‘dehi bhesajjaṃ,<br>
puttasañjīvananti bho’.</p>
<p><a class='ref sc' id='sc24'>SC 24</a><a class='ref ms' id='ms20Ap2_773'>Ms 20Ap2_773</a><a class='ref msdiv' id='msdiv78'>Msdiv 78</a>‘Na vijjante matā yasmiṃ,<br>
gehe siddhatthakaṃ tato;<br>
Āharā’ti jino āha,<br>
vinayopāyakovido.</p>
<p><a class='ref sc' id='sc25'>SC 25</a><a class='ref ms' id='ms20Ap2_774'>Ms 20Ap2_774</a><a class='ref msdiv' id='msdiv79'>Msdiv 79</a>Tadā gamitvā sāvatthiṃ,<br>
na labhiṃ tādisaṃ gharaṃ;<br>
Kuto siddhatthakaṃ tasmā,<br>
tato laddhā satiṃ ahaṃ.</p>
<p><a class='ref sc' id='sc26'>SC 26</a><a class='ref ms' id='ms20Ap2_775'>Ms 20Ap2_775</a><a class='ref msdiv' id='msdiv80'>Msdiv 80</a>Kuṇapaṃ chaḍḍayitvāna,<br>
upesiṃ lokanāyakaṃ;<br>
Dūratova mamaṃ disvā,<br>
avoca madhurassaro.</p>
<p><a class='ref sc' id='sc27'>SC 27</a><a class='ref ms' id='ms20Ap2_776'>Ms 20Ap2_776</a><a class='ref msdiv' id='msdiv81'>Msdiv 81</a>‘Yo ca vassasataṃ jīve,<br>
apassaṃ udayabbayaṃ;<br>
Ekāhaṃ jīvitaṃ seyyo,<br>
passato udayabbayaṃ.</p>
<p><a class='ref sc' id='sc28'>SC 28</a><a class='ref ms' id='ms20Ap2_777'>Ms 20Ap2_777</a><a class='ref msdiv' id='msdiv82'>Msdiv 82</a>Na gāmadhammo nigamassa dhammo,<br>
Na cāpiyaṃ ekakulassa dhammo;<br>
Sabbassa lokassa sadevakassa,<br>
Eseva dhammo yadidaṃ aniccatā’.</p>
<p><a class='ref sc' id='sc29'>SC 29</a><a class='ref ms' id='ms20Ap2_778'>Ms 20Ap2_778</a><a class='ref msdiv' id='msdiv83'>Msdiv 83</a><span class='var' id='note243' title='sahā sutvānimā (pts1) | sahasutvānimā (mr)'>Sāhaṃ sutvānimā</span> gāthā,<br>
dhammacakkhuṃ visodhayiṃ;<br>
Tato viññātasaddhammā,<br>
pabbajiṃ anagāriyaṃ.</p>
<p><a class='ref sc' id='sc30'>SC 30</a><a class='ref ms' id='ms20Ap2_779'>Ms 20Ap2_779</a><a class='ref msdiv' id='msdiv84'>Msdiv 84</a>Tathā pabbajitā santī,<br>
yuñjantī jinasāsane;<br>
Na cireneva kālena,<br>
arahattamapāpuṇiṃ.</p>
<p><a class='ref sc' id='sc31'>SC 31</a><a class='ref ms' id='ms20Ap2_780'>Ms 20Ap2_780</a><a class='ref msdiv' id='msdiv85'>Msdiv 85</a>Iddhīsu ca vasī homi,<br>
dibbāya sotadhātuyā;<br>
Paracittāni jānāmi,<br>
satthusāsanakārikā.</p>
<p><a class='ref sc' id='sc32'>SC 32</a><a class='ref ms' id='ms20Ap2_781'>Ms 20Ap2_781</a><a class='ref msdiv' id='msdiv86'>Msdiv 86</a>Pubbenivāsaṃ jānāmi,<br>
dibbacakkhu visodhitaṃ;<br>
Khepetvā āsave sabbe,<br>
visuddhāsiṃ sunimmalā.</p>
<p><a class='ref sc' id='sc33'>SC 33</a><a class='ref ms' id='ms20Ap2_782'>Ms 20Ap2_782</a><a class='ref msdiv' id='msdiv87'>Msdiv 87</a>Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.</p>
<p><a class='ref sc' id='sc34'>SC 34</a><a class='pts' id='pts2.567'></a><a class='ref ms' id='ms20Ap2_783'>Ms 20Ap2_783</a><a class='ref msdiv' id='msdiv88'>Msdiv 88</a>Yassatthāya pabbajitā,<br>
agārasmānagāriyaṃ;<br>
So me attho anuppatto,<br>
sabbasaṃyojanakkhayo.</p>
<p><a class='ref sc' id='sc35'>SC 35</a><a class='ref ms' id='ms20Ap2_784'>Ms 20Ap2_784</a><a class='ref msdiv' id='msdiv89'>Msdiv 89</a>Atthadhammaniruttīsu,<br>
paṭibhāne tatheva ca;<br>
Ñāṇaṃ me vimalaṃ suddhaṃ,<br>
buddhaseṭṭhassa vāhasā.</p>
<p><a class='ref sc' id='sc36'>SC 36</a><a class='ref ms' id='ms20Ap2_785'>Ms 20Ap2_785</a><a class='ref msdiv' id='msdiv90'>Msdiv 90</a>Saṅkārakūṭā āhitvā,<br>
susānā rathiyāpi ca;<br>
Tato saṅghāṭikaṃ katvā,<br>
lūkhaṃ dhāremi cīvaraṃ.</p>
<p><a class='ref sc' id='sc37'>SC 37</a><a class='ref ms' id='ms20Ap2_786'>Ms 20Ap2_786</a><a class='ref msdiv' id='msdiv91'>Msdiv 91</a>Jino tasmiṃ guṇe tuṭṭho,<br>
lūkhacīvaradhāraṇe;<br>
Ṭhapesi etadaggamhi,<br>
parisāsu vināyako.</p>
<p><a class='ref sc' id='sc38'>SC 38</a><a class='ref ms' id='ms20Ap2_787'>Ms 20Ap2_787</a><a class='ref msdiv' id='msdiv92'>Msdiv 92</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc39'>SC 39</a><a class='ref ms' id='ms20Ap2_788'>Ms 20Ap2_788</a><a class='ref msdiv' id='msdiv93'>Msdiv 93</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc40'>SC 40</a><a class='ref ms' id='ms20Ap2_789'>Ms 20Ap2_789</a><a class='ref msdiv' id='msdiv94'>Msdiv 94</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc41'>SC 41</a><a class='ref ms' id='ms20Ap2_790'>Ms 20Ap2_790</a>Itthaṃ sudaṃ kisāgotamī bhikkhunī imā gāthāyo abhāsitthāti.</p>
<p class='endsutta'><a class='ref sc' id='sc42'>SC 42</a><a class='ref ms' id='ms20Ap2_791'>Ms 20Ap2_791</a>Kisāgotamītheriyāpadānaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
