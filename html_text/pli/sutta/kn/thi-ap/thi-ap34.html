<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap34' lang='pli'>
<header>
<ul>
<li class='division'>Therīapadāna</li>
<li>Khattiyāvagga</li>
</ul>
<h1><span class='var' id='note355' title='sigālamātāpadānaṃ (bj) | siṅgālamātātheriyāpadānaṃ (s2, s3) | sigālakamātātherīapadānaṃ (pts1)'>4 Siṅgālamātutherīapadāna</span></h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap2_1292'>Ms 20Ap2_1292</a><a class='ref msdiv' id='msdiv82'>Msdiv 82</a>“Padumuttaro nāma jino,<br>
sabbadhammāna pāragū;<br>
Ito satasahassamhi,<br>
kappe uppajji nāyako.</p>
<p><a class='ref sc' id='sc2'>SC 2</a><a class='ref ms' id='ms20Ap2_1293'>Ms 20Ap2_1293</a><a class='ref msdiv' id='msdiv83'>Msdiv 83</a>Tadāhaṃ haṃsavatiyaṃ,<br>
jātāmaccakule ahuṃ;<br>
Nānāratanapajjote,<br>
iddhe phīte mahaddhane.</p>
<p><a class='ref sc' id='sc3'>SC 3</a><a class='ref ms' id='ms20Ap2_1294'>Ms 20Ap2_1294</a><a class='ref msdiv' id='msdiv84'>Msdiv 84</a>Pitunā saha gantvāna,<br>
mahājanapurakkhatā;<br>
Dhammaṃ buddhassa sutvāna,<br>
pabbajiṃ anagāriyaṃ.</p>
<p><a class='ref sc' id='sc4'>SC 4</a><a class='ref ms' id='ms20Ap2_1295'>Ms 20Ap2_1295</a><a class='ref msdiv' id='msdiv85'>Msdiv 85</a>Pabbajitvāna kāyena,<br>
pāpakammaṃ vivajjayiṃ;<br>
Vacīduccaritaṃ hitvā,<br>
ājīvaṃ parisodhayiṃ.</p>
<p><a class='ref sc' id='sc5'>SC 5</a><a class='ref ms' id='ms20Ap2_1296'>Ms 20Ap2_1296</a><a class='ref msdiv' id='msdiv86'>Msdiv 86</a>Buddhe pasannā dhamme ca,<br>
saṃghe ca tibbagāravā;<br>
Saddhammassavane yuttā,<br>
<span class='var' id='note356' title='buddhadassanasālayā (s2, s3)'>buddhadassanalālasā</span>.</p>
<p><a class='ref sc' id='sc6'>SC 6</a><a class='ref ms' id='ms20Ap2_1297'>Ms 20Ap2_1297</a><a class='ref msdiv' id='msdiv87'>Msdiv 87</a>Aggaṃ saddhādhimuttānaṃ,<br>
assosiṃ bhikkhuniṃ tadā;<br>
Taṃ ṭhānaṃ patthayitvāna,<br>
tisso sikkhā apūrayiṃ.</p>
<p><a class='ref sc' id='sc7'>SC 7</a><a class='pts' id='pts2.604'></a><a class='ref ms' id='ms20Ap2_1298'>Ms 20Ap2_1298</a><a class='ref msdiv' id='msdiv88'>Msdiv 88</a>Tato maṃ sugato āha,<br>
karuṇānugatāsayo;<br>
‘Yassa saddhā tathāgate,<br>
acalā suppatiṭṭhitā;<br>
Sīlañca yassa kalyāṇaṃ,<br>
ariyakantaṃ pasaṃsitaṃ.</p>
<p><a class='ref sc' id='sc8'>SC 8</a><a class='ref ms' id='ms20Ap2_1299'>Ms 20Ap2_1299</a><a class='ref msdiv' id='msdiv89'>Msdiv 89</a>Saṃghe pasādo yassatthi,<br>
ujubhūtañca dassanaṃ;<br>
Adaliddoti taṃ āhu,<br>
amoghaṃ tassa jīvitaṃ.</p>
<p><a class='ref sc' id='sc9'>SC 9</a><a class='ref ms' id='ms20Ap2_1300'>Ms 20Ap2_1300</a><a class='ref msdiv' id='msdiv90'>Msdiv 90</a>Tasmā saddhañca sīlañca,<br>
pasādaṃ dhammadassanaṃ;<br>
Anuyuñjetha medhāvī,<br>
saraṃ <span class='var' id='note357' title='buddhānaṃ sāsanaṃ (s2, s3)'>buddhāna</span> sāsanaṃ’.</p>
<p><a class='ref sc' id='sc10'>SC 10</a><a class='ref ms' id='ms20Ap2_1301'>Ms 20Ap2_1301</a><a class='ref msdiv' id='msdiv91'>Msdiv 91</a>Taṃ sutvāhaṃ pamuditā,<br>
apucchiṃ paṇidhiṃ mama;<br>
Tadā anomo amito,<br>
byākarittha vināyako;<br>
‘Buddhe pasannā kalyāṇī,<br>
lacchase taṃ supatthitaṃ.</p>
<p><a class='ref sc' id='sc11'>SC 11</a><a class='ref ms' id='ms20Ap2_1302'>Ms 20Ap2_1302</a><a class='ref msdiv' id='msdiv92'>Msdiv 92</a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc12'>SC 12</a><a class='ref ms' id='ms20Ap2_1303'>Ms 20Ap2_1303</a><a class='ref msdiv' id='msdiv93'>Msdiv 93</a>Tassa dhammesu dāyādā,<br>
orasā dhammanimmitā;<br>
<span class='var' id='note358' title='sigālakassa (bj)'>Siṅgālakassa</span> mātāti,<br>
hessati satthu sāvikā’.</p>
<p><a class='ref sc' id='sc13'>SC 13</a><a class='ref ms' id='ms20Ap2_1304'>Ms 20Ap2_1304</a><a class='ref msdiv' id='msdiv94'>Msdiv 94</a>Taṃ sutvā muditā hutvā,<br>
yāvajīvaṃ tadā jinaṃ;<br>
Mettacittā paricariṃ,<br>
paṭipattīhi nāyakaṃ.</p>
<p><a class='ref sc' id='sc14'>SC 14</a><a class='ref ms' id='ms20Ap2_1305'>Ms 20Ap2_1305</a><a class='ref msdiv' id='msdiv95'>Msdiv 95</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc15'>SC 15</a><a class='ref ms' id='ms20Ap2_1306'>Ms 20Ap2_1306</a><a class='ref msdiv' id='msdiv96'>Msdiv 96</a>Pacchime ca bhave dāni,<br>
giribbajapuruttame;<br>
Jātā seṭṭhikule phīte,<br>
mahāratanasañcaye.</p>
<p><a class='ref sc' id='sc16'>SC 16</a><a class='ref ms' id='ms20Ap2_1307'>Ms 20Ap2_1307</a><a class='ref msdiv' id='msdiv97'>Msdiv 97</a>Putto siṅgālako nāma,<br>
mamāsi vipathe rato;<br>
Diṭṭhigahanapakkhando,<br>
disāpūjanatapparo.</p>
<p><a class='ref sc' id='sc17'>SC 17</a><a class='ref ms' id='ms20Ap2_1308'>Ms 20Ap2_1308</a><a class='ref msdiv' id='msdiv98'>Msdiv 98</a>Nānādisā <span class='var' id='note359' title='namassati (s2, s3)'>namassantaṃ</span>,<br>
piṇḍāya nagaraṃ vajaṃ;<br>
Taṃ disvā ovadī buddho,<br>
magge ṭhatvā vināyako.</p>
<p><a class='ref sc' id='sc18'>SC 18</a><a class='ref ms' id='ms20Ap2_1309'>Ms 20Ap2_1309</a><a class='ref msdiv' id='msdiv99'>Msdiv 99</a>Tassa desayato dhammaṃ,<br>
panādo vimhayo ahu;<br>
Dvekoṭinaranārīnaṃ,<br>
dhammābhisamayo ahu.</p>
<p><a class='ref sc' id='sc19'>SC 19</a><a class='ref ms' id='ms20Ap2_1310'>Ms 20Ap2_1310</a><a class='ref msdiv' id='msdiv100'>Msdiv 100</a>Tadāhaṃ parisaṃ gantvā,<br>
sutvā sugatabhāsitaṃ;<br>
Sotāpattiphalaṃ pattā,<br>
pabbajiṃ anagāriyaṃ.</p>
<p><a class='ref sc' id='sc20'>SC 20</a><a class='pts' id='pts2.605'></a><a class='ref ms' id='ms20Ap2_1311'>Ms 20Ap2_1311</a><a class='ref msdiv' id='msdiv101'>Msdiv 101</a>Na cireneva kālena,<br>
buddhadassanalālasā;<br>
Anussatiṃ taṃ bhāvetvā,<br>
arahattamapāpuṇiṃ.</p>
<p><a class='ref sc' id='sc21'>SC 21</a><a class='ref ms' id='ms20Ap2_1312'>Ms 20Ap2_1312</a><a class='ref msdiv' id='msdiv102'>Msdiv 102</a>Dassanatthāya buddhassa,<br>
sabbadā ca vajāmahaṃ;<br>
Atittāyeva passāmi,<br>
rūpaṃ nayananandanaṃ.</p>
<p><a class='ref sc' id='sc22'>SC 22</a><a class='ref ms' id='ms20Ap2_1313'>Ms 20Ap2_1313</a><a class='ref msdiv' id='msdiv103'>Msdiv 103</a>Sabbapāramisambhūtaṃ,<br>
lakkhīnilayanaṃ varaṃ;<br>
Rūpaṃ sabbasubhākiṇṇaṃ,<br>
atittā viharāmahaṃ.</p>
<p><a class='ref sc' id='sc23'>SC 23</a><a class='ref ms' id='ms20Ap2_1314'>Ms 20Ap2_1314</a><a class='ref msdiv' id='msdiv104'>Msdiv 104</a>Jino tasmiṃ guṇe tuṭṭho,<br>
etadagge ṭhapesi maṃ;<br>
‘Siṅgālakassa yā mātā,<br>
aggā <span class='var' id='note360' title='saṃgavimuttikā (pts1) | mamādhimuttikā (mr)'>saddhādhimuttikā</span>’.</p>
<p><a class='ref sc' id='sc24'>SC 24</a><a class='ref ms' id='ms20Ap2_1315'>Ms 20Ap2_1315</a><a class='ref msdiv' id='msdiv105'>Msdiv 105</a>Iddhīsu ca vasī homi,<br>
dibbāya sotadhātuyā;<br>
Cetopariyañāṇassa,<br>
vasī homi mahāmuni.</p>
<p><a class='ref sc' id='sc25'>SC 25</a><a class='ref ms' id='ms20Ap2_1316'>Ms 20Ap2_1316</a><a class='ref msdiv' id='msdiv106'>Msdiv 106</a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class='ref sc' id='sc26'>SC 26</a><a class='ref ms' id='ms20Ap2_1317'>Ms 20Ap2_1317</a><a class='ref msdiv' id='msdiv107'>Msdiv 107</a>Atthadhammaniruttīsu,<br>
paṭibhāne tatheva ca;<br>
Ñāṇaṃ mama mahāvīra,<br>
uppannaṃ tava santike.</p>
<p><a class='ref sc' id='sc27'>SC 27</a><a class='ref ms' id='ms20Ap2_1318'>Ms 20Ap2_1318</a><a class='ref msdiv' id='msdiv108'>Msdiv 108</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc28'>SC 28</a><a class='ref ms' id='ms20Ap2_1319'>Ms 20Ap2_1319</a><a class='ref msdiv' id='msdiv109'>Msdiv 109</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc29'>SC 29</a><a class='ref ms' id='ms20Ap2_1320'>Ms 20Ap2_1320</a><a class='ref msdiv' id='msdiv110'>Msdiv 110</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc30'>SC 30</a><a class='ref ms' id='ms20Ap2_1321'>Ms 20Ap2_1321</a>Itthaṃ sudaṃ <span class='var' id='note361' title='sigālamātā (bj) | sigālakamātā (pts1)'>siṅgālamātā</span> bhikkhunī imā gāthāyo abhāsitthāti.</p>
<p class='endsutta'><a class='ref sc' id='sc31'>SC 31</a><a class='ref ms' id='ms20Ap2_1322'>Ms 20Ap2_1322</a>Siṅgālamātutheriyāpadānaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
