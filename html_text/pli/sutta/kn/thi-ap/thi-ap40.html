<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap40' lang='pli'>
<header>
<ul>
<li class='division'>Therīapadāna</li>
<li>Khattiyāvagga</li>
</ul>
<h1><span class='var' id='note401' title='selātheriyāpadānaṃ (s2, s3) | selātherīapadānaṃ (pts1)' href='#note401' title='selātheriyāpadānaṃ (s2, s3) | selātherīapadānaṃ (pts1)'>10 Pesalātherīapadāna</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap2_1442' href='#ms20Ap2_1442'>Ms 20Ap2_1442</a><a class='ref msdiv' id='msdiv220' href='#msdiv220'>Msdiv 220</a>“Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap2_1443' href='#ms20Ap2_1443'>Ms 20Ap2_1443</a><a class='ref msdiv' id='msdiv221' href='#msdiv221'>Msdiv 221</a>Sāvatthiyaṃ pure vare,<br>
upāsakakule ahaṃ;<br>
Pasūtā <span class='var' id='note402' title='naṃ (s2, s3)' href='#note402' title='naṃ (s2, s3)'>taṃ</span> jinavaraṃ,<br>
disvā sutvā ca desanaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap2_1444' href='#ms20Ap2_1444'>Ms 20Ap2_1444</a><a class='ref msdiv' id='msdiv222' href='#msdiv222'>Msdiv 222</a>Taṃ vīraṃ saraṇaṃ gantvā,<br>
sīlāni ca samādiyiṃ;<br>
Kadāci so mahāvīro,<br>
mahājanasamāgame.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap2_1445' href='#ms20Ap2_1445'>Ms 20Ap2_1445</a><a class='ref msdiv' id='msdiv223' href='#msdiv223'>Msdiv 223</a>Attano abhisambodhiṃ,<br>
pakāsesi narāsabho;<br>
Ananussutadhammesu,<br>
pubbe dukkhādikesu ca.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap2_1446' href='#ms20Ap2_1446'>Ms 20Ap2_1446</a><a class='ref msdiv' id='msdiv224' href='#msdiv224'>Msdiv 224</a>Cakkhu ñāṇañca paññā ca,<br>
vijjāloko ca āsi me;<br>
Taṃ sutvā uggahetvāna,<br>
paripucchiñca bhikkhavo.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap2_1447' href='#ms20Ap2_1447'>Ms 20Ap2_1447</a><a class='ref msdiv' id='msdiv225' href='#msdiv225'>Msdiv 225</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap2_1448' href='#ms20Ap2_1448'>Ms 20Ap2_1448</a><a class='ref msdiv' id='msdiv226' href='#msdiv226'>Msdiv 226</a>Pacchime ca bhave dāni,<br>
Jātā seṭṭhimahākule;<br>
Upecca buddhaṃ saddhammaṃ,<br>
Sutvā saccūpasaṃhitaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap2_1449' href='#ms20Ap2_1449'>Ms 20Ap2_1449</a><a class='ref msdiv' id='msdiv227' href='#msdiv227'>Msdiv 227</a>Pabbajitvācireneva,<br>
<span class='var' id='note403' title='sabbatthāni (s2, s3, mr)' href='#note403' title='sabbatthāni (s2, s3, mr)'>saccatthāni</span> vicintayaṃ;<br>
Khepetvā āsave sabbe,<br>
arahattamapāpuṇiṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap2_1450' href='#ms20Ap2_1450'>Ms 20Ap2_1450</a><a class='ref msdiv' id='msdiv228' href='#msdiv228'>Msdiv 228</a>Iddhīsu ca vasī homi,<br>
dibbāya sotadhātuyā;<br>
Cetopariyañāṇassa,<br>
vasī homi mahāmune.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap2_1451' href='#ms20Ap2_1451'>Ms 20Ap2_1451</a><a class='ref msdiv' id='msdiv229' href='#msdiv229'>Msdiv 229</a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap2_1452' href='#ms20Ap2_1452'>Ms 20Ap2_1452</a><a class='ref msdiv' id='msdiv230' href='#msdiv230'>Msdiv 230</a>Atthadhammaniruttīsu,<br>
paṭibhāne tatheva ca;<br>
Ñāṇaṃ me vimalaṃ suddhaṃ,<br>
buddhaseṭṭhassa vāhasā.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap2_1453' href='#ms20Ap2_1453'>Ms 20Ap2_1453</a><a class='ref msdiv' id='msdiv231' href='#msdiv231'>Msdiv 231</a>Kilesā jhāpitā mayhaṃ,<br>
bhavā sabbe samūhatā;<br>
Nāgīva bandhanaṃ chetvā,<br>
viharāmi anāsavā.</p>
<p><a class='ref sc' id='sc13' href='#sc13'>SC 13</a><a class='pts' id='pts2.615' href='#pts2.615'></a><a class='ref ms' id='ms20Ap2_1454' href='#ms20Ap2_1454'>Ms 20Ap2_1454</a><a class='ref msdiv' id='msdiv232' href='#msdiv232'>Msdiv 232</a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap2_1455' href='#ms20Ap2_1455'>Ms 20Ap2_1455</a><a class='ref msdiv' id='msdiv233' href='#msdiv233'>Msdiv 233</a>Paṭisambhidā catasso,<br>
Vimokkhāpi ca aṭṭhime;<br>
Chaḷabhiññā sacchikatā,<br>
Kataṃ buddhassa sāsanaṃ”. (1359)</p>
</blockquote>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap2_1456' href='#ms20Ap2_1456'>Ms 20Ap2_1456</a>Itthaṃ sudaṃ <span class='var' id='note404' title='selā (s2, s3, pts1)' href='#note404' title='selā (s2, s3, pts1)'>pesalā</span> bhikkhunī imā gāthāyo abhāsitthāti.</p>
<p class='endsutta'><a class='ref sc' id='sc16' href='#sc16'>SC 16</a><a class='ref ms' id='ms20Ap2_1457' href='#ms20Ap2_1457'>Ms 20Ap2_1457</a>Pesalātheriyāpadānaṃ dasamaṃ.</p>
<p class='endsection'><span class='var' id='note405' title='khattiyakaññāvaggo (s2, s3)' href='#note405' title='khattiyakaññāvaggo (s2, s3)'>Khattiyāvaggo</span> catuttho.</p>
<p class='uddana-intro'><a class='ref sc' id='sc17' href='#sc17'>SC 17</a><a class='ref ms' id='ms20Ap2_1458' href='#ms20Ap2_1458'>Ms 20Ap2_1458</a>Tassuddānaṃ</p>
<blockquote class='uddanagatha'>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap2_1459' href='#ms20Ap2_1459'>Ms 20Ap2_1459</a>Khattiyā brāhmaṇī ceva,<br>
tathā uppaladāyikā;<br>
Siṅgālamātā sukkā ca,<br>
abhirūpā aḍḍhakāsikā.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap2_1460' href='#ms20Ap2_1460'>Ms 20Ap2_1460</a>Puṇṇā ca ambapālī ca,<br>
pesalāti ca tā dasa;<br>
Gāthāyo dvisatānettha,<br>
dvicattālīsa cuttari.</p>
</blockquote>
<p class='uddana-intro'><a class='ref sc' id='sc20' href='#sc20'>SC 20</a><a class='ref ms' id='ms20Ap2_1461' href='#ms20Ap2_1461'>Ms 20Ap2_1461</a>Atha vagguddānaṃ</p>
<blockquote class='uddanagatha'>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap2_1462' href='#ms20Ap2_1462'>Ms 20Ap2_1462</a>Sumedhā ekūposathā,<br>
kuṇḍalakesī khattiyā;<br>
Sahassaṃ tisatā gāthā,<br>
sattatālīsa piṇḍitā.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap2_1463' href='#ms20Ap2_1463'>Ms 20Ap2_1463</a>Saha uddānagāthāhi,<br>
gaṇitāyo vibhāvibhi;<br>
Sahassaṃ tisataṃ gāthā,<br>
sattapaññāsameva cāti.</p>
</blockquote>
<p class='endsection'><a class='ref sc' id='sc23' href='#sc23'>SC 23</a><a class='ref ms' id='ms20Ap2_1464' href='#ms20Ap2_1464'>Ms 20Ap2_1464</a>Therikāpadānaṃ samattaṃ.</p>
<p class='endbook'><a class='ref sc' id='sc24' href='#sc24'>SC 24</a><a class='ref ms' id='ms20Ap2_1465' href='#ms20Ap2_1465'>Ms 20Ap2_1465</a>Apadānapāḷi samattā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
