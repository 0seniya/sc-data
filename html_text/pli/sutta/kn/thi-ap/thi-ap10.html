<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap10' lang='pli'>
<header>
<ul>
<li class='division'>Therīapadāna</li>
<li>Sumedhāvagga</li>
</ul>
<h1>10. Udakadāyikātherīapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap2_136'>Ms 20Ap2_136</a><a class='ref msdiv' id='msdiv116'>Msdiv 116</a>“Nagare bandhumatiyā,<br>
ahosiṃ udahārikā;<br>
Udahārena jīvāmi,<br>
tena posemi dārake.</p>
<p><a class='ref sc' id='sc2'>SC 2</a><a class='ref ms' id='ms20Ap2_137'>Ms 20Ap2_137</a><a class='ref msdiv' id='msdiv117'>Msdiv 117</a>Deyyadhammo ca me natthi,<br>
puññakkhette anuttare;<br>
Koṭṭhakaṃ upasaṅkamma,<br>
udakaṃ paṭṭhapesahaṃ.</p>
<p><a class='ref sc' id='sc3'>SC 3</a><a class='ref ms' id='ms20Ap2_138'>Ms 20Ap2_138</a><a class='ref msdiv' id='msdiv118'>Msdiv 118</a>Tena kammena sukatena,<br>
tāvatiṃsamagacchahaṃ;<br>
Tattha me sukataṃ byamhaṃ,<br>
udahārena nimmitaṃ.</p>
<p><a class='ref sc' id='sc4'>SC 4</a><a class='ref ms' id='ms20Ap2_139'>Ms 20Ap2_139</a><a class='ref msdiv' id='msdiv119'>Msdiv 119</a>Accharānaṃ sahassassa,<br>
ahañhi pavarā tadā;<br>
Dasaṭṭhānehi tā sabbā,<br>
abhibhomi sadā ahaṃ.</p>
<p><a class='ref sc' id='sc5'>SC 5</a><a class='ref ms' id='ms20Ap2_140'>Ms 20Ap2_140</a><a class='ref msdiv' id='msdiv120'>Msdiv 120</a>Paññāsaṃ devarājūnaṃ,<br>
mahesittamakārayiṃ;<br>
Vīsaticakkavattīnaṃ,<br>
mahesittamakārayiṃ.</p>
<p><a class='ref sc' id='sc6'>SC 6</a><a class='ref ms' id='ms20Ap2_141'>Ms 20Ap2_141</a><a class='ref msdiv' id='msdiv121'>Msdiv 121</a>Duve bhave saṃsarāmi,<br>
devatte atha mānuse;<br>
Duggatiṃ nābhijānāmi,<br>
dakadānassidaṃ phalaṃ.</p>
<p><a class='ref sc' id='sc7'>SC 7</a><a class='ref ms' id='ms20Ap2_142'>Ms 20Ap2_142</a><a class='ref msdiv' id='msdiv122'>Msdiv 122</a>Pabbatagge dumagge vā,<br>
antalikkhe ca bhūmiyaṃ;<br>
Yadā udakamicchāmi,<br>
khippaṃ paṭilabhāmahaṃ.</p>
<p><a class='ref sc' id='sc8'>SC 8</a><a class='ref ms' id='ms20Ap2_143'>Ms 20Ap2_143</a><a class='ref msdiv' id='msdiv123'>Msdiv 123</a>Avuṭṭhikā disā natthi,<br>
<span class='var' id='note56' title='santattakuthitā na ca (bj) | santattā khuppitā hi me (s2, s3) | santattakaṭhitā na (pts1)'>santattā kuthitāpi</span> ca;<br>
Mama saṅkappamaññāya,<br>
mahāmegho pavassati.</p>
<p><a class='ref sc' id='sc9'>SC 9</a><a class='ref ms' id='ms20Ap2_144'>Ms 20Ap2_144</a><a class='ref msdiv' id='msdiv124'>Msdiv 124</a>Kadāci nīyamānāya,<br>
ñātisaṅghena me tadā;<br>
Yadā icchāmahaṃ vassaṃ,<br>
mahāmegho ajāyatha.</p>
<p><a class='ref sc' id='sc10'>SC 10</a><a class='ref ms' id='ms20Ap2_145'>Ms 20Ap2_145</a><a class='ref msdiv' id='msdiv125'>Msdiv 125</a>Uṇhaṃ vā pariḷāho vā,<br>
sarīre me na vijjati;<br>
Kāye ca me rajo natthi,<br>
dakadānassidaṃ phalaṃ.</p>
<p><a class='ref sc' id='sc11'>SC 11</a><a class='pts' id='pts2.522'></a><a class='ref ms' id='ms20Ap2_146'>Ms 20Ap2_146</a><a class='ref msdiv' id='msdiv126'>Msdiv 126</a>Visuddhamanasā ajja,<br>
apetamanapāpikā;<br>
Sabbāsavaparikkhīṇā,<br>
natthi dāni punabbhavo.</p>
<p><a class='ref sc' id='sc12'>SC 12</a><a class='ref ms' id='ms20Ap2_147'>Ms 20Ap2_147</a><a class='ref msdiv' id='msdiv127'>Msdiv 127</a><span class='var' id='note57' title='ekanavute (bj, pts1)'>Ekanavutito</span> kappe,<br>
yaṃ dakaṃ adadiṃ tadā;<br>
Duggatiṃ nābhijānāmi,<br>
dakadānassidaṃ phalaṃ.</p>
<p><a class='ref sc' id='sc13'>SC 13</a><a class='ref ms' id='ms20Ap2_148'>Ms 20Ap2_148</a><a class='ref msdiv' id='msdiv128'>Msdiv 128</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc14'>SC 14</a><a class='ref ms' id='ms20Ap2_149'>Ms 20Ap2_149</a><a class='ref msdiv' id='msdiv129'>Msdiv 129</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc15'>SC 15</a><a class='ref ms' id='ms20Ap2_150'>Ms 20Ap2_150</a><a class='ref msdiv' id='msdiv130'>Msdiv 130</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc16'>SC 16</a><a class='ref ms' id='ms20Ap2_151'>Ms 20Ap2_151</a>Itthaṃ sudaṃ udakadāyikā bhikkhunī imā gāthāyo abhāsitthāti.</p>
<p class='endsutta'><a class='ref sc' id='sc17'>SC 17</a><a class='ref ms' id='ms20Ap2_152'>Ms 20Ap2_152</a>Udakadāyikātheriyāpadānaṃ dasamaṃ.</p>
<p class='endsection'><a class='ref sc' id='sc18'>SC 18</a><a class='ref ms' id='ms20Ap2_153'>Ms 20Ap2_153</a>Sumedhāvaggo paṭhamo.</p>
<p class='uddana-intro'><a class='ref sc' id='sc19'>SC 19</a><a class='ref ms' id='ms20Ap2_154'>Ms 20Ap2_154</a>Tassuddānaṃ</p>
<blockquote class='uddanagatha'>
<p><a class='ref sc' id='sc20'>SC 20</a><a class='ref ms' id='ms20Ap2_155'>Ms 20Ap2_155</a>Sumedhā mekhalādāyī,<br>
maṇḍapaṃ saṅkamaṃ dadā;<br>
Naḷamālī piṇḍadadā,<br>
kaṭacchu uppalappadā.</p>
<p><a class='ref sc' id='sc21'>SC 21</a><a class='ref ms' id='ms20Ap2_156'>Ms 20Ap2_156</a>Dīpadā dakadā ceva,<br>
gāthāyo gaṇitā iha;<br>
Ekagāthāsatañceva,<br>
<span class='var' id='note58' title='tiṃsatī ca taduttariṃ (bj) | sattarasaṃ taduttari (s2, s3) | sattādasa taduttariṃ (pts1)'>tiṃsati ca taduttari</span>.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
