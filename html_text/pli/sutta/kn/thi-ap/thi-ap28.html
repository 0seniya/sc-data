<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap28' lang='pli'>
<header>
<ul>
<li class='division'>Therīapadāna</li>
<li>Kuṇḍalakesīvagga</li>
</ul>
<h1>8. Yasodharātherīapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap2_1022' href='#ms20Ap2_1022'>Ms 20Ap2_1022</a><a class='ref msdiv' id='msdiv314' href='#msdiv314'>Msdiv 314</a>Ekasmiṃ samaye ramme,<br>
iddhe rājagahe pure;<br>
Pabbhāramhi varekamhi,<br>
vasante naranāyake.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap2_1023' href='#ms20Ap2_1023'>Ms 20Ap2_1023</a><a class='ref msdiv' id='msdiv315' href='#msdiv315'>Msdiv 315</a>Vasantiyā tamhi nagare,<br>
ramme bhikkhunupassaye;<br>
Yasodharābhikkhuniyā,<br>
evaṃ āsi vitakkitaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap2_1024' href='#ms20Ap2_1024'>Ms 20Ap2_1024</a><a class='ref msdiv' id='msdiv316' href='#msdiv316'>Msdiv 316</a>“Suddhodano mahārājā,<br>
gotamī ca pajāpatī;<br>
Abhiññātā mahātherā,<br>
theriyo ca mahiddhikā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap2_1025' href='#ms20Ap2_1025'>Ms 20Ap2_1025</a><a class='ref msdiv' id='msdiv317' href='#msdiv317'>Msdiv 317</a>Santiṃ gatāva āsuṃ te,<br>
dīpaccīva nirāsavā;<br>
Lokanāthe dharanteva,<br>
ahampi ca sivaṃ padaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap2_1026' href='#ms20Ap2_1026'>Ms 20Ap2_1026</a><a class='ref msdiv' id='msdiv318' href='#msdiv318'>Msdiv 318</a>Gamissāmī”ti cintetvā,<br>
passantī āyumattano;<br>
Passitvā āyusaṅkhāraṃ,<br>
tadaheva khayaṃ gataṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap2_1027' href='#ms20Ap2_1027'>Ms 20Ap2_1027</a><a class='ref msdiv' id='msdiv319' href='#msdiv319'>Msdiv 319</a>Pattacīvaramādāya,<br>
nikkhamitvā sakassamā;<br>
Purakkhatā bhikkhunībhi,<br>
satehi <span class='var' id='note302' title='saha pañcahi (si, pts1)'>sahassehi sā</span>.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap2_1028' href='#ms20Ap2_1028'>Ms 20Ap2_1028</a><a class='ref msdiv' id='msdiv320' href='#msdiv320'>Msdiv 320</a>Mahiddhikā mahāpaññā,<br>
sambuddhaṃ upasaṅkami;<br>
Sambuddhaṃ abhivādetvā,<br>
satthuno cakkalakkhaṇe;<br>
Nisinnā ekamantamhi,<br>
idaṃ vacanamabravi.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap2_1029' href='#ms20Ap2_1029'>Ms 20Ap2_1029</a><a class='ref msdiv' id='msdiv321' href='#msdiv321'>Msdiv 321</a>“Aṭṭhasattativassāhaṃ,<br>
<span class='var' id='note303' title='pacchimā vattayi vayā (s2, s3) | pacchimo vattati vayo (pts1)'>pacchimo vattate vayo</span>;<br>
Pabbhāramhi anuppattā,<br>
ārocemi mahāmuni.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap2_1030' href='#ms20Ap2_1030'>Ms 20Ap2_1030</a><a class='ref msdiv' id='msdiv322' href='#msdiv322'>Msdiv 322</a>Paripakko vayo mayhaṃ,<br>
parittaṃ mama jīvitaṃ;<br>
Pahāya vo gamissāmi,<br>
kataṃ me saraṇamattano.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap2_1031' href='#ms20Ap2_1031'>Ms 20Ap2_1031</a><a class='ref msdiv' id='msdiv323' href='#msdiv323'>Msdiv 323</a>Vayamhi pacchime kāle,<br>
maraṇaṃ uparuddhati;<br>
Ajjarattiṃ mahāvīra,<br>
pāpuṇissāmi nibbutiṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap2_1032' href='#ms20Ap2_1032'>Ms 20Ap2_1032</a><a class='ref msdiv' id='msdiv324' href='#msdiv324'>Msdiv 324</a>Natthi jāti jarā byādhi,<br>
maraṇañca mahāmune;<br>
Ajarāmaraṇaṃ puraṃ,<br>
gamissāmi asaṅkhataṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap2_1033' href='#ms20Ap2_1033'>Ms 20Ap2_1033</a><a class='ref msdiv' id='msdiv325' href='#msdiv325'>Msdiv 325</a>Yāvatā parisā nāma,<br>
samupāsanti satthuno;<br>
<span class='var' id='note304' title='aparādhaṃ pajānanti (bj, s2, s3, pts1)'>Aparādhamajānantī</span>,<br>
khamantaṃ sammukhā mune.</p>
<p><a class='ref sc' id='sc13' href='#sc13'>SC 13</a><a class='ref pts-vp-pli' id='pts-vp-pli2.585' href='#pts-vp-pli2.585'>PTS vp Pali 2.585</a><a class='ref ms' id='ms20Ap2_1034' href='#ms20Ap2_1034'>Ms 20Ap2_1034</a><a class='ref msdiv' id='msdiv326' href='#msdiv326'>Msdiv 326</a>Saṃsaritvā ca saṃsāre,<br>
khalitañce mamaṃ tayi;<br>
Ārocemi mahāvīra,<br>
aparādhaṃ khamassu me”.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap2_1035' href='#ms20Ap2_1035'>Ms 20Ap2_1035</a><a class='ref msdiv' id='msdiv327' href='#msdiv327'>Msdiv 327</a>Sutvāna vacanaṃ tassā,<br>
munindo idamabravi;<br>
“Kimuttaraṃ te vakkhāmi,<br>
nibbānāya vajantiyā.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap2_1036' href='#ms20Ap2_1036'>Ms 20Ap2_1036</a><a class='ref msdiv' id='msdiv328' href='#msdiv328'>Msdiv 328</a>Iddhiñcāpi nidassehi,<br>
mama sāsanakārike;<br>
Parisānañca sabbāsaṃ,<br>
kaṅkhaṃ chindassu yāvatā”.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap2_1037' href='#ms20Ap2_1037'>Ms 20Ap2_1037</a><a class='ref msdiv' id='msdiv329' href='#msdiv329'>Msdiv 329</a>Sutvā taṃ munino vācaṃ,<br>
bhikkhunī sā yasodharā;<br>
Vanditvā munirājaṃ taṃ,<br>
idaṃ vacanamabravi.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap2_1038' href='#ms20Ap2_1038'>Ms 20Ap2_1038</a><a class='ref msdiv' id='msdiv330' href='#msdiv330'>Msdiv 330</a>“Yasodharā ahaṃ vīra,<br>
agāre te pajāpati;<br>
Sākiyamhi kule jātā,<br>
itthiaṅge patiṭṭhitā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap2_1039' href='#ms20Ap2_1039'>Ms 20Ap2_1039</a><a class='ref msdiv' id='msdiv331' href='#msdiv331'>Msdiv 331</a>Thīnaṃ satasahassānaṃ,<br>
navutīnaṃ chaduttari;<br>
Agāre te ahaṃ vīra,<br>
pāmokkhā sabbā issarā.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap2_1040' href='#ms20Ap2_1040'>Ms 20Ap2_1040</a><a class='ref msdiv' id='msdiv332' href='#msdiv332'>Msdiv 332</a>Rūpācāraguṇūpetā,<br>
yobbanaṭṭhā piyaṃvadā;<br>
Sabbā maṃ apacāyanti,<br>
devatā viya mānusā.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap2_1041' href='#ms20Ap2_1041'>Ms 20Ap2_1041</a><a class='ref msdiv' id='msdiv333' href='#msdiv333'>Msdiv 333</a>Kaññāsatasahassapamukhā,<br>
Sakyaputtanivesane;<br>
Samānasukhadukkhatā,<br>
Devatā viya nandane.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap2_1042' href='#ms20Ap2_1042'>Ms 20Ap2_1042</a><a class='ref msdiv' id='msdiv334' href='#msdiv334'>Msdiv 334</a><span class='var' id='note305' title='kāmadhātumatikkantā (bj, s2, s3, pts1, mr)'>Kāmadhātumatikkamma</span>,<br>
saṇṭhitā rūpadhātuyā;<br>
Rūpena sadisā natthi,<br>
ṭhapetvā lokanāyakaṃ”.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap2_1043' href='#ms20Ap2_1043'>Ms 20Ap2_1043</a><a class='ref msdiv' id='msdiv335' href='#msdiv335'>Msdiv 335</a>Sambuddhaṃ abhivādetvā,<br>
iddhiṃ dassesi satthuno;<br>
Nekā nānāvidhākārā,<br>
mahāiddhīpi <span class='var' id='note306' title='buddhānuññā yasodharā. (bj) | ... dassayi (s2, s3) | ... iddhiṃ vidaṃsayiṃ (pts1)'>dassayī</span>.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap2_1044' href='#ms20Ap2_1044'>Ms 20Ap2_1044</a><a class='ref msdiv' id='msdiv336' href='#msdiv336'>Msdiv 336</a>Cakkavāḷasamaṃ kāyaṃ,<br>
sīsaṃ uttarato kuru;<br>
Ubho pakkhā duve dīpā,<br>
jambudīpaṃ sarīrato.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap2_1045' href='#ms20Ap2_1045'>Ms 20Ap2_1045</a><a class='ref msdiv' id='msdiv337' href='#msdiv337'>Msdiv 337</a>Dakkhiṇañca saraṃ piñchaṃ,<br>
nānāsākhā tu pattakā;<br>
Candañca sūriyañcakkhi,<br>
merupabbatato sikhaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap2_1046' href='#ms20Ap2_1046'>Ms 20Ap2_1046</a><a class='ref msdiv' id='msdiv338' href='#msdiv338'>Msdiv 338</a><span class='var' id='note307' title='... giri (bj, pts1)'>Cakkavāḷagiriṃ</span> tuṇḍaṃ,<br>
jamburukkhaṃ samūlakaṃ;<br>
Bījamānā upāgantvā,<br>
vandantī lokanāyakaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap2_1047' href='#ms20Ap2_1047'>Ms 20Ap2_1047</a><a class='ref msdiv' id='msdiv339' href='#msdiv339'>Msdiv 339</a>Hatthivaṇṇaṃ tathevassaṃ,<br>
pabbataṃ jaladhiṃ tathā;<br>
Candimaṃ sūriyaṃ meruṃ,<br>
sakkavaṇṇañca dassayi.</p>
<p><a class='ref sc' id='sc27' href='#sc27'>SC 27</a><a class='ref pts-vp-pli' id='pts-vp-pli2.586' href='#pts-vp-pli2.586'>PTS vp Pali 2.586</a><a class='ref ms' id='ms20Ap2_1048' href='#ms20Ap2_1048'>Ms 20Ap2_1048</a><a class='ref msdiv' id='msdiv340' href='#msdiv340'>Msdiv 340</a>“Yasodharā ahaṃ vīra,<br>
pāde vandāmi cakkhuma”;<br>
Sahassalokadhātūnaṃ,<br>
phullapadmena chādayi.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap2_1049' href='#ms20Ap2_1049'>Ms 20Ap2_1049</a><a class='ref msdiv' id='msdiv341' href='#msdiv341'>Msdiv 341</a>Brahmavaṇṇañca māpetvā,<br>
dhammaṃ desesi suññataṃ;<br>
“Yasodharā ahaṃ vīra,<br>
pāde vandāmi cakkhuma.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap2_1050' href='#ms20Ap2_1050'>Ms 20Ap2_1050</a><a class='ref msdiv' id='msdiv342' href='#msdiv342'>Msdiv 342</a>Iddhīsu ca vasī homi,<br>
dibbāya sotadhātuyā;<br>
Cetopariyañāṇassa,<br>
vasī homi mahāmuni.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap2_1051' href='#ms20Ap2_1051'>Ms 20Ap2_1051</a><a class='ref msdiv' id='msdiv343' href='#msdiv343'>Msdiv 343</a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap2_1052' href='#ms20Ap2_1052'>Ms 20Ap2_1052</a><a class='ref msdiv' id='msdiv344' href='#msdiv344'>Msdiv 344</a>Atthadhammaniruttīsu,<br>
paṭibhāne tatheva ca;<br>
Ñāṇaṃ mayhaṃ mahāvīra,<br>
uppannaṃ tava santike.</p>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap2_1053' href='#ms20Ap2_1053'>Ms 20Ap2_1053</a><a class='ref msdiv' id='msdiv345' href='#msdiv345'>Msdiv 345</a>Pubbānaṃ lokanāthānaṃ,<br>
saṅgamaṃ te <span class='var' id='note308' title='sudassitaṃ (s2, s3, pts1, mr)'>nidassitaṃ</span>;<br>
Adhikāraṃ bahuṃ mayhaṃ,<br>
tuyhatthāya mahāmune.</p>
<p><a class='ref sc' id='sc33' href='#sc33'>SC 33</a><a class='ref ms' id='ms20Ap2_1054' href='#ms20Ap2_1054'>Ms 20Ap2_1054</a><a class='ref msdiv' id='msdiv346' href='#msdiv346'>Msdiv 346</a>Yaṃ mayhaṃ pūritaṃ kammaṃ,<br>
Kusalaṃ sarase mune;<br>
Tuyhatthāya mahāvīra,<br>
Puññaṃ upacitaṃ mayā.</p>
<p><a class='ref sc' id='sc34' href='#sc34'>SC 34</a><a class='ref ms' id='ms20Ap2_1055' href='#ms20Ap2_1055'>Ms 20Ap2_1055</a><a class='ref msdiv' id='msdiv347' href='#msdiv347'>Msdiv 347</a>Abhabbaṭṭhāne vajjetvā,<br>
vārayitvā anācaraṃ;<br>
Tuyhatthāya mahāvīra,<br>
sañcattaṃ jīvitaṃ mayā.</p>
<p><a class='ref sc' id='sc35' href='#sc35'>SC 35</a><a class='ref ms' id='ms20Ap2_1056' href='#ms20Ap2_1056'>Ms 20Ap2_1056</a><a class='ref msdiv' id='msdiv348' href='#msdiv348'>Msdiv 348</a><span class='var' id='note309' title='... sahassānaṃ (bj)'>Nekakoṭisahassāni</span>,<br>
bhariyatthāyadāsi maṃ;<br>
Na tattha vimanā homi,<br>
tuyhatthāya mahāmuni.</p>
<p><a class='ref sc' id='sc36' href='#sc36'>SC 36</a><a class='ref ms' id='ms20Ap2_1057' href='#ms20Ap2_1057'>Ms 20Ap2_1057</a><a class='ref msdiv' id='msdiv349' href='#msdiv349'>Msdiv 349</a>Nekakoṭisahassāni,<br>
upakārāyadāsi maṃ;<br>
Na tattha vimanā homi,<br>
tuyhatthāya mahāmuni.</p>
<p><a class='ref sc' id='sc37' href='#sc37'>SC 37</a><a class='ref ms' id='ms20Ap2_1058' href='#ms20Ap2_1058'>Ms 20Ap2_1058</a><a class='ref msdiv' id='msdiv350' href='#msdiv350'>Msdiv 350</a>Nekakoṭisahassāni,<br>
bhojanatthāyadāsi maṃ;<br>
Na tattha vimanā homi,<br>
tuyhatthāya mahāmuni.</p>
<p><a class='ref sc' id='sc38' href='#sc38'>SC 38</a><a class='ref ms' id='ms20Ap2_1059' href='#ms20Ap2_1059'>Ms 20Ap2_1059</a><a class='ref msdiv' id='msdiv351' href='#msdiv351'>Msdiv 351</a>Nekakoṭisahassāni,<br>
jīvitāni pariccajiṃ;<br>
Bhayamokkhaṃ karissanti,<br>
dadāmi mama jīvitaṃ.</p>
<p><a class='ref sc' id='sc39' href='#sc39'>SC 39</a><a class='ref ms' id='ms20Ap2_1060' href='#ms20Ap2_1060'>Ms 20Ap2_1060</a><a class='ref msdiv' id='msdiv352' href='#msdiv352'>Msdiv 352</a><span class='var' id='note310' title='aṅge evaṃ (mr)'>Aṅgagate</span> alaṅkāre,<br>
vatthe nānāvidhe bahū;<br>
Itthimaṇḍe na gūhāmi,<br>
tuyhatthāya mahāmuni.</p>
<p><a class='ref sc' id='sc40' href='#sc40'>SC 40</a><a class='ref pts-vp-pli' id='pts-vp-pli2.587' href='#pts-vp-pli2.587'>PTS vp Pali 2.587</a><a class='ref ms' id='ms20Ap2_1061' href='#ms20Ap2_1061'>Ms 20Ap2_1061</a><a class='ref msdiv' id='msdiv353' href='#msdiv353'>Msdiv 353</a>Dhanadhaññapariccāgaṃ,<br>
gāmāni nigamāni ca;<br>
Khettaṃ puttā ca dhītā ca,<br>
pariccattā mahāmuni.</p>
<p><a class='ref sc' id='sc41' href='#sc41'>SC 41</a><a class='ref ms' id='ms20Ap2_1062' href='#ms20Ap2_1062'>Ms 20Ap2_1062</a><a class='ref msdiv' id='msdiv354' href='#msdiv354'>Msdiv 354</a>Hatthī assā gavā cāpi,<br>
dāsiyo paricārikā;<br>
Tuyhatthāya mahāvīra,<br>
pariccattā asaṅkhiyā.</p>
<p><a class='ref sc' id='sc42' href='#sc42'>SC 42</a><a class='ref ms' id='ms20Ap2_1063' href='#ms20Ap2_1063'>Ms 20Ap2_1063</a><a class='ref msdiv' id='msdiv355' href='#msdiv355'>Msdiv 355</a>Yaṃ mayhaṃ <span class='var' id='note311' title='patimantesi (si)'>paṭimantesi</span>,<br>
dānaṃ dassāmi yācake;<br>
Vimanaṃ me na passāmi,<br>
dadato dānamuttamaṃ.</p>
<p><a class='ref sc' id='sc43' href='#sc43'>SC 43</a><a class='ref ms' id='ms20Ap2_1064' href='#ms20Ap2_1064'>Ms 20Ap2_1064</a><a class='ref msdiv' id='msdiv356' href='#msdiv356'>Msdiv 356</a>Nānāvidhaṃ bahuṃ dukkhaṃ,<br>
saṃsāre ca bahubbidhe;<br>
Tuyhatthāya mahāvīra,<br>
anubhuttaṃ asaṅkhiyaṃ.</p>
<p><a class='ref sc' id='sc44' href='#sc44'>SC 44</a><a class='ref ms' id='ms20Ap2_1065' href='#ms20Ap2_1065'>Ms 20Ap2_1065</a><a class='ref msdiv' id='msdiv357' href='#msdiv357'>Msdiv 357</a>Sukhappattānumodāmi,<br>
na ca dukkhesu dummanā;<br>
Sabbattha tulitā homi,<br>
tuyhatthāya mahāmuni.</p>
<p><a class='ref sc' id='sc45' href='#sc45'>SC 45</a><a class='ref ms' id='ms20Ap2_1066' href='#ms20Ap2_1066'>Ms 20Ap2_1066</a><a class='ref msdiv' id='msdiv358' href='#msdiv358'>Msdiv 358</a>Anumaggena sambuddho,<br>
yaṃ dhammaṃ abhinīhari;<br>
Anubhotvā sukhaṃ dukkhaṃ,<br>
patto bodhiṃ mahāmuni.</p>
<p><a class='ref sc' id='sc46' href='#sc46'>SC 46</a><a class='ref ms' id='ms20Ap2_1067' href='#ms20Ap2_1067'>Ms 20Ap2_1067</a><a class='ref msdiv' id='msdiv359' href='#msdiv359'>Msdiv 359</a>Brahmadevañca sambuddhaṃ,<br>
gotamaṃ lokanāyakaṃ;<br>
Aññesaṃ lokanāthānaṃ,<br>
saṅgamaṃ te bahuṃ mayā.</p>
<p><a class='ref sc' id='sc47' href='#sc47'>SC 47</a><a class='ref ms' id='ms20Ap2_1068' href='#ms20Ap2_1068'>Ms 20Ap2_1068</a><a class='ref msdiv' id='msdiv360' href='#msdiv360'>Msdiv 360</a>Adhikāraṃ bahuṃ mayhaṃ,<br>
tuyhatthāya mahāmuni;<br>
Gavesato buddhadhamme,<br>
ahaṃ te paricārikā.</p>
<p><a class='ref sc' id='sc48' href='#sc48'>SC 48</a><a class='ref ms' id='ms20Ap2_1069' href='#ms20Ap2_1069'>Ms 20Ap2_1069</a><a class='ref msdiv' id='msdiv361' href='#msdiv361'>Msdiv 361</a>Kappe ca satasahasse,<br>
caturo ca asaṅkhiye;<br>
Dīpaṅkaro mahāvīro,<br>
uppajji lokanāyako.</p>
<p><a class='ref sc' id='sc49' href='#sc49'>SC 49</a><a class='ref ms' id='ms20Ap2_1070' href='#ms20Ap2_1070'>Ms 20Ap2_1070</a><a class='ref msdiv' id='msdiv362' href='#msdiv362'>Msdiv 362</a>Paccantadesavisaye,<br>
nimantetvā tathāgataṃ;<br>
Tassa āgamanaṃ maggaṃ,<br>
sodhenti tuṭṭhamānasā.</p>
<p><a class='ref sc' id='sc50' href='#sc50'>SC 50</a><a class='ref ms' id='ms20Ap2_1071' href='#ms20Ap2_1071'>Ms 20Ap2_1071</a><a class='ref msdiv' id='msdiv363' href='#msdiv363'>Msdiv 363</a>Tena kālena so āsi,<br>
sumedho nāma brāhmaṇo;<br>
Maggañca paṭiyādesi,<br>
<span class='var' id='note312' title='āyataṃ (si)'>āyato</span> sabbadassino.</p>
<p><a class='ref sc' id='sc51' href='#sc51'>SC 51</a><a class='ref ms' id='ms20Ap2_1072' href='#ms20Ap2_1072'>Ms 20Ap2_1072</a><a class='ref msdiv' id='msdiv364' href='#msdiv364'>Msdiv 364</a>Tena kālenahaṃ āsiṃ,<br>
kaññā brāhmaṇasambhavā;<br>
Sumittā nāma nāmena,<br>
upagacchiṃ samāgamaṃ.</p>
<p><a class='ref sc' id='sc52' href='#sc52'>SC 52</a><a class='ref ms' id='ms20Ap2_1073' href='#ms20Ap2_1073'>Ms 20Ap2_1073</a><a class='ref msdiv' id='msdiv365' href='#msdiv365'>Msdiv 365</a>Aṭṭha uppalahatthāni,<br>
pūjanatthāya satthuno;<br>
Ādāya janasammajjhe,<br>
addasaṃ isimuggataṃ.</p>
<p><a class='ref sc' id='sc53' href='#sc53'>SC 53</a><a class='ref pts-vp-pli' id='pts-vp-pli2.588' href='#pts-vp-pli2.588'>PTS vp Pali 2.588</a><a class='ref ms' id='ms20Ap2_1074' href='#ms20Ap2_1074'>Ms 20Ap2_1074</a><a class='ref msdiv' id='msdiv366' href='#msdiv366'>Msdiv 366</a><span class='var' id='note313' title='cirānupari āsīnaṃ (bj) | cirānugataṃ dassitaṃ (pts1)'>Cirānugataṃ dayitaṃ</span>,<br>
atikkantaṃ manoharaṃ;<br>
Disvā tadā amaññissaṃ,<br>
saphalaṃ jīvitaṃ mama.</p>
<p><a class='ref sc' id='sc54' href='#sc54'>SC 54</a><a class='ref ms' id='ms20Ap2_1075' href='#ms20Ap2_1075'>Ms 20Ap2_1075</a><a class='ref msdiv' id='msdiv367' href='#msdiv367'>Msdiv 367</a>Parakkamaṃ taṃ saphalaṃ,<br>
addasaṃ isino tadā;<br>
Pubbakammena sambuddhe,<br>
cittañcāpi pasīdi me.</p>
<p><a class='ref sc' id='sc55' href='#sc55'>SC 55</a><a class='ref ms' id='ms20Ap2_1076' href='#ms20Ap2_1076'>Ms 20Ap2_1076</a><a class='ref msdiv' id='msdiv368' href='#msdiv368'>Msdiv 368</a>Bhiyyo cittaṃ pasādesiṃ,<br>
ise uggatamānase;<br>
Deyyaṃ aññaṃ na passāmi,<br>
demi pupphāni te isi.</p>
<p><a class='ref sc' id='sc56' href='#sc56'>SC 56</a><a class='ref ms' id='ms20Ap2_1077' href='#ms20Ap2_1077'>Ms 20Ap2_1077</a><a class='ref msdiv' id='msdiv369' href='#msdiv369'>Msdiv 369</a>‘Pañca hatthā tava hontu,<br>
tayo hontu mamaṃ ise;<br>
Tena saddhiṃ samā hontu,<br>
bodhatthāya tavaṃ ise’.</p>
</blockquote>
<p class='endsutta'><a class='ref sc' id='sc57' href='#sc57'>SC 57</a><a class='ref ms' id='ms20Ap2_1078' href='#ms20Ap2_1078'>Ms 20Ap2_1078</a>Catutthaṃ bhāṇavāraṃ.</p>
<blockquote class='gatha'>
<p><a class='ref sc' id='sc58' href='#sc58'>SC 58</a><a class='ref ms' id='ms20Ap2_1079' href='#ms20Ap2_1079'>Ms 20Ap2_1079</a><a class='ref msdiv' id='msdiv370' href='#msdiv370'>Msdiv 370</a>Isi gahetvā pupphāni,<br>
āgacchantaṃ mahāyasaṃ;<br>
Pūjesi janasammajjhe,<br>
bodhatthāya mahāisi.</p>
<p><a class='ref sc' id='sc59' href='#sc59'>SC 59</a><a class='ref ms' id='ms20Ap2_1080' href='#ms20Ap2_1080'>Ms 20Ap2_1080</a><a class='ref msdiv' id='msdiv371' href='#msdiv371'>Msdiv 371</a>Passitvā janasammajjhe,<br>
dīpaṅkaro mahāmuni;<br>
Viyākāsi mahāvīro,<br>
isi muggatamānasaṃ.</p>
<p><a class='ref sc' id='sc60' href='#sc60'>SC 60</a><a class='ref ms' id='ms20Ap2_1081' href='#ms20Ap2_1081'>Ms 20Ap2_1081</a><a class='ref msdiv' id='msdiv372' href='#msdiv372'>Msdiv 372</a>Aparimeyye ito kappe,<br>
dīpaṅkaro mahāmuni;<br>
Mama kammaṃ viyākāsi,<br>
ujubhāvaṃ mahāmuni.</p>
<p><a class='ref sc' id='sc61' href='#sc61'>SC 61</a><a class='ref ms' id='ms20Ap2_1082' href='#ms20Ap2_1082'>Ms 20Ap2_1082</a><a class='ref msdiv' id='msdiv373' href='#msdiv373'>Msdiv 373</a>‘Samacittā samakammā,<br>
samakārī bhavissati;<br>
Piyā hessati kammena,<br>
tuyhatthāya <span class='var' id='note314' title='mahāise (bj, s2, s3, pts1)'>mahāisi</span>.</p>
<p><a class='ref sc' id='sc62' href='#sc62'>SC 62</a><a class='ref ms' id='ms20Ap2_1083' href='#ms20Ap2_1083'>Ms 20Ap2_1083</a><a class='ref msdiv' id='msdiv374' href='#msdiv374'>Msdiv 374</a>Sudassanā supiyā ca,<br>
manāpā piyavādinī;<br>
Tassa dhammesu dāyādā,<br>
viharissati iddhikā.</p>
<p><a class='ref sc' id='sc63' href='#sc63'>SC 63</a><a class='ref ms' id='ms20Ap2_1084' href='#ms20Ap2_1084'>Ms 20Ap2_1084</a><a class='ref msdiv' id='msdiv375' href='#msdiv375'>Msdiv 375</a>Yathāpi bhaṇḍasāmuggaṃ,<br>
anurakkhati sāmino;<br>
Evaṃ kusaladhammānaṃ,<br>
anurakkhissate ayaṃ.</p>
<p><a class='ref sc' id='sc64' href='#sc64'>SC 64</a><a class='ref ms' id='ms20Ap2_1085' href='#ms20Ap2_1085'>Ms 20Ap2_1085</a><a class='ref msdiv' id='msdiv376' href='#msdiv376'>Msdiv 376</a><span class='var' id='note315' title='tassa taṃ (s2, s3, pts1)'>Tassa te</span> anukampantī,<br>
pūrayissati pāramī;<br>
Sīhova pañjaraṃ <span class='var' id='note316' title='hitvā (s2, s3) | hetvā (pts1)'>bhetvā</span>,<br>
pāpuṇissati bodhiyaṃ’.</p>
<p><a class='ref sc' id='sc65' href='#sc65'>SC 65</a><a class='ref ms' id='ms20Ap2_1086' href='#ms20Ap2_1086'>Ms 20Ap2_1086</a><a class='ref msdiv' id='msdiv377' href='#msdiv377'>Msdiv 377</a>Aparimeyye ito kappe,<br>
yaṃ maṃ buddho viyākarī;<br>
Taṃ vācaṃ anumodentī,<br>
evaṃkārī bhaviṃ ahaṃ.</p>
<p><a class='ref sc' id='sc66' href='#sc66'>SC 66</a><a class='ref pts-vp-pli' id='pts-vp-pli2.589' href='#pts-vp-pli2.589'>PTS vp Pali 2.589</a><a class='ref ms' id='ms20Ap2_1087' href='#ms20Ap2_1087'>Ms 20Ap2_1087</a><a class='ref msdiv' id='msdiv378' href='#msdiv378'>Msdiv 378</a>Tassa kammassa sukatassa,<br>
tattha cittaṃ pasādayiṃ;<br>
Devamanussakaṃ yoniṃ,<br>
anubhotvā asaṅkhiyaṃ.</p>
<p><a class='ref sc' id='sc67' href='#sc67'>SC 67</a><a class='ref ms' id='ms20Ap2_1088' href='#ms20Ap2_1088'>Ms 20Ap2_1088</a><a class='ref msdiv' id='msdiv379' href='#msdiv379'>Msdiv 379</a>Sukhadukkhenubhotvāhaṃ,<br>
devesu mānusesu ca;<br>
Pacchime bhave sampatte,<br>
ajāyiṃ sākiye kule.</p>
<p><a class='ref sc' id='sc68' href='#sc68'>SC 68</a><a class='ref ms' id='ms20Ap2_1089' href='#ms20Ap2_1089'>Ms 20Ap2_1089</a><a class='ref msdiv' id='msdiv380' href='#msdiv380'>Msdiv 380</a>Rūpavatī bhogavatī,<br>
yasasīlavatī tato;<br>
Sabbaṅgasampadā homi,<br>
kulesu abhisakkatā.</p>
<p><a class='ref sc' id='sc69' href='#sc69'>SC 69</a><a class='ref ms' id='ms20Ap2_1090' href='#ms20Ap2_1090'>Ms 20Ap2_1090</a><a class='ref msdiv' id='msdiv381' href='#msdiv381'>Msdiv 381</a>Lābhaṃ silokaṃ sakkāraṃ,<br>
lokadhammasamāgamaṃ;<br>
Cittañca dukkhitaṃ natthi,<br>
vasāmi akutobhayā.</p>
<p><a class='ref sc' id='sc70' href='#sc70'>SC 70</a><a class='ref ms' id='ms20Ap2_1091' href='#ms20Ap2_1091'>Ms 20Ap2_1091</a><a class='ref msdiv' id='msdiv382' href='#msdiv382'>Msdiv 382</a>Vuttañhetaṃ bhagavatā,<br>
‘rañño antepure tadā;<br>
Khattiyānaṃ pure vīra,<br>
upakārañca niddisi.</p>
<p><a class='ref sc' id='sc71' href='#sc71'>SC 71</a><a class='ref ms' id='ms20Ap2_1092' href='#ms20Ap2_1092'>Ms 20Ap2_1092</a><a class='ref msdiv' id='msdiv383' href='#msdiv383'>Msdiv 383</a>Upakārā ca yā nārī,<br>
yā ca nārī sukhe dukhe;<br>
Atthakkhāyī ca yā nārī,<br>
yā ca nārīnukampikā’.</p>
<p><a class='ref sc' id='sc72' href='#sc72'>SC 72</a><a class='ref ms' id='ms20Ap2_1093' href='#ms20Ap2_1093'>Ms 20Ap2_1093</a><a class='ref msdiv' id='msdiv384' href='#msdiv384'>Msdiv 384</a>Pañcakoṭisatā buddhā,<br>
navakoṭisatāni ca;<br>
Etesaṃ devadevānaṃ,<br>
mahādānaṃ pavattayiṃ.</p>
<p><a class='ref sc' id='sc73' href='#sc73'>SC 73</a><a class='ref ms' id='ms20Ap2_1094' href='#ms20Ap2_1094'>Ms 20Ap2_1094</a><a class='ref msdiv' id='msdiv385' href='#msdiv385'>Msdiv 385</a>Adhikāraṃ <span class='var' id='note317' title='sadā (pts1)'>mahā</span> mayhaṃ,<br>
dhammarāja suṇohi me;<br>
Ekādasakoṭisatā,<br>
buddhā <span class='var' id='note318' title='honti lokagganāyakā (s2, s3) | paññākoṭisatāni ca (pts1)'>dvādasa koṭiyo</span>.</p>
<p><a class='ref sc' id='sc74' href='#sc74'>SC 74</a><a class='ref ms' id='ms20Ap2_1095' href='#ms20Ap2_1095'>Ms 20Ap2_1095</a><a class='ref msdiv' id='msdiv386' href='#msdiv386'>Msdiv 386</a>Etesaṃ devadevānaṃ,<br>
mahādānaṃ pavattayiṃ;<br>
Adhikāraṃ mahā mayhaṃ,<br>
dhammarāja suṇohi me.</p>
<p><a class='ref sc' id='sc75' href='#sc75'>SC 75</a><a class='ref ms' id='ms20Ap2_1096' href='#ms20Ap2_1096'>Ms 20Ap2_1096</a><a class='ref msdiv' id='msdiv387' href='#msdiv387'>Msdiv 387</a>Vīsakoṭisatā buddhā,<br>
tiṃsakoṭisatāni ca;<br>
Etesaṃ devadevānaṃ,<br>
mahādānaṃ pavattayiṃ.</p>
<p><a class='ref sc' id='sc76' href='#sc76'>SC 76</a><a class='ref ms' id='ms20Ap2_1097' href='#ms20Ap2_1097'>Ms 20Ap2_1097</a><a class='ref msdiv' id='msdiv388' href='#msdiv388'>Msdiv 388</a>Adhikāraṃ mahā mayhaṃ,<br>
dhammarāja suṇohi me;<br>
Cattālīsakoṭisatā,<br>
paññāsa koṭisatāni ca.</p>
<p><a class='ref sc' id='sc77' href='#sc77'>SC 77</a><a class='ref pts-vp-pli' id='pts-vp-pli2.590' href='#pts-vp-pli2.590'>PTS vp Pali 2.590</a><a class='ref ms' id='ms20Ap2_1098' href='#ms20Ap2_1098'>Ms 20Ap2_1098</a><a class='ref msdiv' id='msdiv389' href='#msdiv389'>Msdiv 389</a>Etesaṃ devadevānaṃ,<br>
mahādānaṃ pavattayiṃ;<br>
Adhikāraṃ mahā mayhaṃ,<br>
dhammarāja suṇohi me.</p>
<p><a class='ref sc' id='sc78' href='#sc78'>SC 78</a><a class='ref ms' id='ms20Ap2_1099' href='#ms20Ap2_1099'>Ms 20Ap2_1099</a><a class='ref msdiv' id='msdiv390' href='#msdiv390'>Msdiv 390</a>Saṭṭhikoṭisatā buddhā,<br>
sattatikoṭisatāni ca;<br>
Etesaṃ devadevānaṃ,<br>
mahādānaṃ pavattayiṃ.</p>
<p><a class='ref sc' id='sc79' href='#sc79'>SC 79</a><a class='ref ms' id='ms20Ap2_1100' href='#ms20Ap2_1100'>Ms 20Ap2_1100</a><a class='ref msdiv' id='msdiv391' href='#msdiv391'>Msdiv 391</a>Adhikāraṃ mahā mayhaṃ,<br>
dhammarāja suṇohi me;<br>
Asītikoṭisatā buddhā,<br>
navutikoṭisatāni ca.</p>
<p><a class='ref sc' id='sc80' href='#sc80'>SC 80</a><a class='ref ms' id='ms20Ap2_1101' href='#ms20Ap2_1101'>Ms 20Ap2_1101</a><a class='ref msdiv' id='msdiv392' href='#msdiv392'>Msdiv 392</a>Etesaṃ devadevānaṃ,<br>
mahādānaṃ pavattayiṃ;<br>
Adhikāraṃ mahā mayhaṃ,<br>
dhammarāja suṇohi me.</p>
<p><a class='ref sc' id='sc81' href='#sc81'>SC 81</a><a class='ref ms' id='ms20Ap2_1102' href='#ms20Ap2_1102'>Ms 20Ap2_1102</a><a class='ref msdiv' id='msdiv393' href='#msdiv393'>Msdiv 393</a>Koṭisatasahassāni,<br>
honti lokagganāyakā;<br>
Etesaṃ devadevānaṃ,<br>
mahādānaṃ pavattayiṃ.</p>
<p><a class='ref sc' id='sc82' href='#sc82'>SC 82</a><a class='ref ms' id='ms20Ap2_1103' href='#ms20Ap2_1103'>Ms 20Ap2_1103</a><a class='ref msdiv' id='msdiv394' href='#msdiv394'>Msdiv 394</a>Adhikāraṃ mahā mayhaṃ,<br>
dhammarāja suṇohi me;<br>
Navakoṭisahassāni,<br>
apare lokanāyakā.</p>
<p><a class='ref sc' id='sc83' href='#sc83'>SC 83</a><a class='ref ms' id='ms20Ap2_1104' href='#ms20Ap2_1104'>Ms 20Ap2_1104</a><a class='ref msdiv' id='msdiv395' href='#msdiv395'>Msdiv 395</a>Etesaṃ devadevānaṃ,<br>
mahādānaṃ pavattayiṃ;<br>
Adhikāraṃ mahā mayhaṃ,<br>
dhammarāja suṇohi me.</p>
<p><a class='ref sc' id='sc84' href='#sc84'>SC 84</a><a class='ref ms' id='ms20Ap2_1105' href='#ms20Ap2_1105'>Ms 20Ap2_1105</a><a class='ref msdiv' id='msdiv396' href='#msdiv396'>Msdiv 396</a>Koṭisatasahassāni,<br>
pañcāsītimahesinaṃ;<br>
Pañcāsītikoṭisatā,<br>
sattatiṃsā ca koṭiyo.</p>
<p><a class='ref sc' id='sc85' href='#sc85'>SC 85</a><a class='ref ms' id='ms20Ap2_1106' href='#ms20Ap2_1106'>Ms 20Ap2_1106</a><a class='ref msdiv' id='msdiv397' href='#msdiv397'>Msdiv 397</a>Etesaṃ devadevānaṃ,<br>
mahādānaṃ pavattayiṃ;<br>
Adhikāraṃ mahā mayhaṃ,<br>
dhammarāja suṇohi me.</p>
<p><a class='ref sc' id='sc86' href='#sc86'>SC 86</a><a class='ref ms' id='ms20Ap2_1107' href='#ms20Ap2_1107'>Ms 20Ap2_1107</a><a class='ref msdiv' id='msdiv398' href='#msdiv398'>Msdiv 398</a>Paccekabuddhā <span class='var' id='note319' title='dhūtarāgā (pts1) | dhutarāgā (mr)'>vītarāgā</span>,<br>
<span class='var' id='note320' title='aṭṭhamatthaka ... (s2, s3) | aṭṭha aṭṭhamakoṭiyo (pts1)'>aṭṭhaṭṭhamakakoṭiyo</span>;<br>
Adhikāraṃ mahā mayhaṃ,<br>
dhammarāja suṇohi me.</p>
<p><a class='ref sc' id='sc87' href='#sc87'>SC 87</a><a class='ref ms' id='ms20Ap2_1108' href='#ms20Ap2_1108'>Ms 20Ap2_1108</a><a class='ref msdiv' id='msdiv399' href='#msdiv399'>Msdiv 399</a>Khīṇāsavā vītamalā,<br>
asaṅkhiyā buddhasāvakā;<br>
Adhikāraṃ mahā mayhaṃ,<br>
dhammarāja suṇohi me.</p>
<p><a class='ref sc' id='sc88' href='#sc88'>SC 88</a><a class='ref ms' id='ms20Ap2_1109' href='#ms20Ap2_1109'>Ms 20Ap2_1109</a><a class='ref msdiv' id='msdiv400' href='#msdiv400'>Msdiv 400</a>Evaṃ dhamme suciṇṇānaṃ,<br>
sadā dhammassa cārinaṃ;<br>
Dhammacārī sukhaṃ seti,<br>
asmiṃ loke paramhi ca.</p>
<p><a class='ref sc' id='sc89' href='#sc89'>SC 89</a><a class='ref ms' id='ms20Ap2_1110' href='#ms20Ap2_1110'>Ms 20Ap2_1110</a><a class='ref msdiv' id='msdiv401' href='#msdiv401'>Msdiv 401</a>Dhammaṃ care sucaritaṃ,<br>
na naṃ duccaritaṃ care;<br>
Dhammacārī sukhaṃ seti,<br>
asmiṃ loke paramhi ca.</p>
<p><a class='ref sc' id='sc90' href='#sc90'>SC 90</a><a class='ref ms' id='ms20Ap2_1111' href='#ms20Ap2_1111'>Ms 20Ap2_1111</a><a class='ref msdiv' id='msdiv402' href='#msdiv402'>Msdiv 402</a>Nibbinditvāna saṃsāre,<br>
pabbajiṃ anagāriyaṃ;<br>
Sahassaparivārena,<br>
pabbajitvā akiñcanā.</p>
<p><a class='ref sc' id='sc91' href='#sc91'>SC 91</a><a class='ref ms' id='ms20Ap2_1112' href='#ms20Ap2_1112'>Ms 20Ap2_1112</a><a class='ref msdiv' id='msdiv403' href='#msdiv403'>Msdiv 403</a>Agāraṃ vijahitvāna,<br>
pabbajiṃ anagāriyaṃ;<br>
Aḍḍhamāse asampatte,<br>
catusaccamapāpuṇiṃ.</p>
<p><a class='ref sc' id='sc92' href='#sc92'>SC 92</a><a class='ref ms' id='ms20Ap2_1113' href='#ms20Ap2_1113'>Ms 20Ap2_1113</a><a class='ref msdiv' id='msdiv404' href='#msdiv404'>Msdiv 404</a>Cīvaraṃ piṇḍapātañca,<br>
paccayaṃ sayanāsanaṃ;<br>
Upanenti bahū janā,<br>
sāgareyeva ūmiyo.</p>
<p><a class='ref sc' id='sc93' href='#sc93'>SC 93</a><a class='ref ms' id='ms20Ap2_1114' href='#ms20Ap2_1114'>Ms 20Ap2_1114</a><a class='ref msdiv' id='msdiv405' href='#msdiv405'>Msdiv 405</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc94' href='#sc94'>SC 94</a><a class='ref ms' id='ms20Ap2_1115' href='#ms20Ap2_1115'>Ms 20Ap2_1115</a><a class='ref msdiv' id='msdiv406' href='#msdiv406'>Msdiv 406</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc95' href='#sc95'>SC 95</a><a class='ref ms' id='ms20Ap2_1116' href='#ms20Ap2_1116'>Ms 20Ap2_1116</a><a class='ref msdiv' id='msdiv407' href='#msdiv407'>Msdiv 407</a>Paṭisambhidā catasso,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc96' href='#sc96'>SC 96</a><a class='ref ms' id='ms20Ap2_1117' href='#ms20Ap2_1117'>Ms 20Ap2_1117</a><a class='ref msdiv' id='msdiv408' href='#msdiv408'>Msdiv 408</a>Evaṃ bahuvidhaṃ dukkhaṃ,<br>
sampattī ca bahubbidhā;<br>
Visuddhibhāvaṃ sampattā,<br>
labhāmi sabbasampadā.</p>
<p><a class='ref sc' id='sc97' href='#sc97'>SC 97</a><a class='ref ms' id='ms20Ap2_1118' href='#ms20Ap2_1118'>Ms 20Ap2_1118</a><a class='ref msdiv' id='msdiv409' href='#msdiv409'>Msdiv 409</a>Yā dadāti sakattānaṃ,<br>
puññatthāya mahesino;<br>
Sahāyasampadā honti,<br>
nibbānapadamasaṅkhataṃ.</p>
<p><a class='ref sc' id='sc98' href='#sc98'>SC 98</a><a class='ref ms' id='ms20Ap2_1119' href='#ms20Ap2_1119'>Ms 20Ap2_1119</a><a class='ref msdiv' id='msdiv410' href='#msdiv410'>Msdiv 410</a>Parikkhīṇaṃ atītañca,<br>
Paccuppannaṃ anāgataṃ;<br>
Sabbakammaṃ mamaṃ khīṇaṃ,<br>
Pāde vandāmi cakkhuma”.</p>
</blockquote>
<p><a class='ref sc' id='sc99' href='#sc99'>SC 99</a><a class='ref ms' id='ms20Ap2_1120' href='#ms20Ap2_1120'>Ms 20Ap2_1120</a>Itthaṃ sudaṃ yasodharā bhikkhunī bhagavato sammukhā imā gāthāyo abhāsitthāti.</p>
<p class='endsutta'><a class='ref sc' id='sc100' href='#sc100'>SC 100</a><a class='ref ms' id='ms20Ap2_1121' href='#ms20Ap2_1121'>Ms 20Ap2_1121</a>Yasodharātheriyāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
