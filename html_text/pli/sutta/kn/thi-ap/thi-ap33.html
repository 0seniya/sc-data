<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap33' lang='pli'>
<header>
<ul>
<li class='division'>Therīapadāna</li>
<li>Khattiyāvagga</li>
</ul>
<h1>3. Uppaladāyikātherīapadāna</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap2_1265' href='#ms20Ap2_1265'>Ms 20Ap2_1265</a><a class='ref msdiv' id='msdiv57' href='#msdiv57'>Msdiv 57</a>“Nagare aruṇavatiyā,<br>
aruṇo nāma khattiyo;<br>
Tassa rañño ahuṃ bhariyā,<br>
ekajjhaṃ cārayāmahaṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap2_1266' href='#ms20Ap2_1266'>Ms 20Ap2_1266</a><a class='ref msdiv' id='msdiv58' href='#msdiv58'>Msdiv 58</a>Rahogatā nisīditvā,<br>
evaṃ cintesahaṃ tadā;<br>
‘Kusalaṃ me kataṃ natthi,<br>
ādāya gamiyaṃ mama.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap2_1267' href='#ms20Ap2_1267'>Ms 20Ap2_1267</a><a class='ref msdiv' id='msdiv59' href='#msdiv59'>Msdiv 59</a>Mahābhitāpaṃ kaṭukaṃ,<br>
ghorarūpaṃ sudāruṇaṃ;<br>
Nirayaṃ nūna gacchāmi,<br>
ettha me natthi saṃsayo’.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap2_1268' href='#ms20Ap2_1268'>Ms 20Ap2_1268</a><a class='ref msdiv' id='msdiv60' href='#msdiv60'>Msdiv 60</a>Evāhaṃ cintayitvāna,<br>
pahaṃsetvāna mānasaṃ;<br>
Rājānaṃ upagantvāna,<br>
idaṃ vacanamabraviṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap2_1269' href='#ms20Ap2_1269'>Ms 20Ap2_1269</a><a class='ref msdiv' id='msdiv61' href='#msdiv61'>Msdiv 61</a>‘Itthī nāma mayaṃ deva,<br>
<span class='var' id='note352' title='purisānugatā sadā (bj) | purisā na bhavāma no (s2, s3) | purisānaṃ bharā mayaṃ (pts1)' href='#note352' title='purisānugatā sadā (bj) | purisā na bhavāma no (s2, s3) | purisānaṃ bharā mayaṃ (pts1)'>purisānittarā ahu</span>;<br>
Ekaṃ me samaṇaṃ dehi,<br>
bhojayissāmi khattiya’.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap2_1270' href='#ms20Ap2_1270'>Ms 20Ap2_1270</a><a class='ref msdiv' id='msdiv62' href='#msdiv62'>Msdiv 62</a>Adāsi me tadā rājā,<br>
samaṇaṃ bhāvitindriyaṃ;<br>
Tassa pattaṃ gahetvāna,<br>
paramannena pūrayiṃ.</p>
<p><a class='ref sc' id='sc7' href='#sc7'>SC 7</a><a class='pts' id='pts2.602' href='#pts2.602'></a><a class='ref ms' id='ms20Ap2_1271' href='#ms20Ap2_1271'>Ms 20Ap2_1271</a><a class='ref msdiv' id='msdiv63' href='#msdiv63'>Msdiv 63</a>Pūretvā paramaṃ annaṃ,<br>
saha sugandhalepanaṃ;<br>
Mahācelena chāditvā,<br>
adāsiṃ tuṭṭhamānasā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap2_1272' href='#ms20Ap2_1272'>Ms 20Ap2_1272</a><a class='ref msdiv' id='msdiv64' href='#msdiv64'>Msdiv 64</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap2_1273' href='#ms20Ap2_1273'>Ms 20Ap2_1273</a><a class='ref msdiv' id='msdiv65' href='#msdiv65'>Msdiv 65</a>Sahassadevarājūnaṃ,<br>
mahesittamakārayiṃ;<br>
Sahassacakkavattīnaṃ,<br>
mahesittamakārayiṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms20Ap2_1274' href='#ms20Ap2_1274'>Ms 20Ap2_1274</a><a class='ref msdiv' id='msdiv66' href='#msdiv66'>Msdiv 66</a>Padesarajjaṃ vipulaṃ,<br>
gaṇanāto asaṅkhiyaṃ;<br>
Nānāvidhaṃ bahuṃ aññaṃ,<br>
tassa kammaphalaṃ tato.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap2_1275' href='#ms20Ap2_1275'>Ms 20Ap2_1275</a><a class='ref msdiv' id='msdiv67' href='#msdiv67'>Msdiv 67</a>Uppalasseva me vaṇṇo,<br>
abhirūpā sudassanā;<br>
Itthisabbaṅgasampannā,<br>
abhijātā jutindharā.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap2_1276' href='#ms20Ap2_1276'>Ms 20Ap2_1276</a><a class='ref msdiv' id='msdiv68' href='#msdiv68'>Msdiv 68</a>Pacchime bhave sampatte,<br>
ajāyiṃ sākiye kule;<br>
Nārīsahassapāmokkhā,<br>
suddhodanasutassahaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap2_1277' href='#ms20Ap2_1277'>Ms 20Ap2_1277</a><a class='ref msdiv' id='msdiv69' href='#msdiv69'>Msdiv 69</a>Nibbinditvā agārehaṃ,<br>
pabbajiṃ anagāriyaṃ;<br>
<span class='var' id='note353' title='sattamiṃ rattimappatvā (bj) | sattamīrattimappattā (s2, s3) | sattamīratti appattā (pts1)' href='#note353' title='sattamiṃ rattimappatvā (bj) | sattamīrattimappattā (s2, s3) | sattamīratti appattā (pts1)'>Sattamīrattisampattā</span>,<br>
catusaccamapāpuṇiṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap2_1278' href='#ms20Ap2_1278'>Ms 20Ap2_1278</a><a class='ref msdiv' id='msdiv70' href='#msdiv70'>Msdiv 70</a>Cīvaraṃ piṇḍapātañca,<br>
paccayaṃ sayanāsanaṃ;<br>
Parimetuṃ na sakkomi,<br>
piṇḍapātassidaṃ phalaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap2_1279' href='#ms20Ap2_1279'>Ms 20Ap2_1279</a><a class='ref msdiv' id='msdiv71' href='#msdiv71'>Msdiv 71</a>Yaṃ mayhaṃ pūritaṃ kammaṃ,<br>
Kusalaṃ sarase muni;<br>
Tuyhatthāya mahāvīra,<br>
Paricattaṃ bahuṃ mayā.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap2_1280' href='#ms20Ap2_1280'>Ms 20Ap2_1280</a><a class='ref msdiv' id='msdiv72' href='#msdiv72'>Msdiv 72</a>Ekattiṃse ito kappe,<br>
yaṃ dānamadadiṃ tadā;<br>
Duggatiṃ nābhijānāmi,<br>
piṇḍapātassidaṃ phalaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap2_1281' href='#ms20Ap2_1281'>Ms 20Ap2_1281</a><a class='ref msdiv' id='msdiv73' href='#msdiv73'>Msdiv 73</a>Dve gatiyo pajānāmi,<br>
devattaṃ atha mānusaṃ;<br>
Aññaṃ gatiṃ na jānāmi,<br>
piṇḍapātassidaṃ phalaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap2_1282' href='#ms20Ap2_1282'>Ms 20Ap2_1282</a><a class='ref msdiv' id='msdiv74' href='#msdiv74'>Msdiv 74</a>Ucce kule pajānāmi,<br>
<span class='var' id='note354' title='tayo sāle (pts1) | tayo sāla (mr)' href='#note354' title='tayo sāle (pts1) | tayo sāla (mr)'>mahāsāle</span> mahaddhane;<br>
Aññe kule na jānāmi,<br>
piṇḍapātassidaṃ phalaṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap2_1283' href='#ms20Ap2_1283'>Ms 20Ap2_1283</a><a class='ref msdiv' id='msdiv75' href='#msdiv75'>Msdiv 75</a>Bhavābhave saṃsaritvā,<br>
sukkamūlena coditā;<br>
Amanāpaṃ na passāmi,<br>
somanassakataṃ phalaṃ.</p>
<p><a class='ref sc' id='sc20' href='#sc20'>SC 20</a><a class='pts' id='pts2.603' href='#pts2.603'></a><a class='ref ms' id='ms20Ap2_1284' href='#ms20Ap2_1284'>Ms 20Ap2_1284</a><a class='ref msdiv' id='msdiv76' href='#msdiv76'>Msdiv 76</a>Iddhīsu ca vasī homi,<br>
dibbāya sotadhātuyā;<br>
Cetopariyañāṇassa,<br>
vasī homi mahāmune.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap2_1285' href='#ms20Ap2_1285'>Ms 20Ap2_1285</a><a class='ref msdiv' id='msdiv77' href='#msdiv77'>Msdiv 77</a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap2_1286' href='#ms20Ap2_1286'>Ms 20Ap2_1286</a><a class='ref msdiv' id='msdiv78' href='#msdiv78'>Msdiv 78</a>Atthadhammaniruttīsu,<br>
paṭibhāne tatheva ca;<br>
Ñāṇaṃ mama mahāvīra,<br>
uppannaṃ tava santike.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap2_1287' href='#ms20Ap2_1287'>Ms 20Ap2_1287</a><a class='ref msdiv' id='msdiv79' href='#msdiv79'>Msdiv 79</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc24' href='#sc24'>SC 24</a><a class='ref ms' id='ms20Ap2_1288' href='#ms20Ap2_1288'>Ms 20Ap2_1288</a><a class='ref msdiv' id='msdiv80' href='#msdiv80'>Msdiv 80</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap2_1289' href='#ms20Ap2_1289'>Ms 20Ap2_1289</a><a class='ref msdiv' id='msdiv81' href='#msdiv81'>Msdiv 81</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap2_1290' href='#ms20Ap2_1290'>Ms 20Ap2_1290</a>Itthaṃ sudaṃ uppaladāyikā bhikkhunī bhagavato sammukhā imā gāthāyo abhāsitthāti.</p>
<p class='endsutta'><a class='ref sc' id='sc27' href='#sc27'>SC 27</a><a class='ref ms' id='ms20Ap2_1291' href='#ms20Ap2_1291'>Ms 20Ap2_1291</a>Uppaladāyikātheriyāpadānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
