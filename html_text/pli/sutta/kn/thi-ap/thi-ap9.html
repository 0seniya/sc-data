<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap9' lang='pli'>
<header>
<ul>
<li class='division'>Therīapadāna</li>
<li>Sumedhāvagga</li>
</ul>
<h1>9. Pañcadīpikātherīapadāna</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms20Ap2_109'>Ms 20Ap2_109</a><a class='ref msdiv' id='msdiv91'>Msdiv 91</a>“Nagare haṃsavatiyā,<br>
<span class='var' id='note46' title='cārinī (s2, s3)'>cārikī</span> āsahaṃ tadā;<br>
Ārāmena ca ārāmaṃ,<br>
carāmi kusalatthikā.</p>
<p><a class='ref sc' id='sc2'>SC 2</a><a class='ref ms' id='ms20Ap2_110'>Ms 20Ap2_110</a><a class='ref msdiv' id='msdiv92'>Msdiv 92</a>Kāḷapakkhamhi divase,<br>
addasaṃ bodhimuttamaṃ;<br>
Tattha cittaṃ pasādetvā,<br>
bodhimūle nisīdahaṃ.</p>
<p><a class='ref sc' id='sc3'>SC 3</a><a class='ref ms' id='ms20Ap2_111'>Ms 20Ap2_111</a><a class='ref msdiv' id='msdiv93'>Msdiv 93</a>Garucittaṃ upaṭṭhetvā,<br>
sire katvāna añjaliṃ;<br>
Somanassaṃ pavedetvā,<br>
evaṃ cintesi tāvade.</p>
<p><a class='ref sc' id='sc4'>SC 4</a><a class='ref ms' id='ms20Ap2_112'>Ms 20Ap2_112</a><a class='ref msdiv' id='msdiv94'>Msdiv 94</a>‘Yadi buddho amitaguṇo,<br>
asamappaṭipuggalo;<br>
Dassetu pāṭihīraṃ me,<br>
bodhi obhāsatu ayaṃ’.</p>
<p><a class='ref sc' id='sc5'>SC 5</a><a class='ref ms' id='ms20Ap2_113'>Ms 20Ap2_113</a><a class='ref msdiv' id='msdiv95'>Msdiv 95</a>Saha āvajjite mayhaṃ,<br>
bodhi pajjali tāvade;<br>
Sabbasoṇṇamayā āsi,<br>
disā sabbā virocati.</p>
<p><a class='ref sc' id='sc6'>SC 6</a><a class='ref ms' id='ms20Ap2_114'>Ms 20Ap2_114</a><a class='ref msdiv' id='msdiv96'>Msdiv 96</a><span class='var' id='note47' title='sattarattidivaṃ (mr)'>Sattarattindivaṃ</span> tattha,<br>
bodhimūle nisīdahaṃ;<br>
Sattame divase patte,<br>
dīpapūjaṃ akāsahaṃ.</p>
<p><a class='ref sc' id='sc7'>SC 7</a><a class='ref ms' id='ms20Ap2_115'>Ms 20Ap2_115</a><a class='ref msdiv' id='msdiv97'>Msdiv 97</a>Āsanaṃ parivāretvā,<br>
pañca dīpāni pajjaluṃ;<br>
Yāva udeti sūriyo,<br>
dīpā me pajjaluṃ tadā.</p>
<p><a class='ref sc' id='sc8'>SC 8</a><a class='ref ms' id='ms20Ap2_116'>Ms 20Ap2_116</a><a class='ref msdiv' id='msdiv98'>Msdiv 98</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc9'>SC 9</a><a class='ref ms' id='ms20Ap2_117'>Ms 20Ap2_117</a><a class='ref msdiv' id='msdiv99'>Msdiv 99</a>Tattha me sukataṃ byamhaṃ,<br>
pañcadīpāti vuccati;<br>
<span class='var' id='note48' title='satayojanamubbedhaṃ (si, s2, s3) | satayojanamubbiddhaṃ (pts1)'>Saṭṭhiyojanamubbedhaṃ</span>,<br>
<span class='var' id='note49' title='saṭṭhi ... (s2, s3, pts1)'>tiṃsayojanavitthataṃ</span>.</p>
<p><a class='ref sc' id='sc10'>SC 10</a><a class='ref ms' id='ms20Ap2_118'>Ms 20Ap2_118</a><a class='ref msdiv' id='msdiv100'>Msdiv 100</a>Asaṅkhiyāni dīpāni,<br>
parivāre jalanti me;<br>
Yāvatā devabhavanaṃ,<br>
dīpālokena jotati.</p>
<p><a class='ref sc' id='sc11'>SC 11</a><a class='pts' id='pts2.520'></a><a class='ref ms' id='ms20Ap2_119'>Ms 20Ap2_119</a><a class='ref msdiv' id='msdiv101'>Msdiv 101</a><span class='var' id='note50' title='puratthābhimukhā santi (s2, s3) | puratthābhimukhā ṭhitā (pts1)'>Parammukhā nisīditvā</span>,<br>
yadi icchāmi passituṃ;<br>
Uddhaṃ adho ca tiriyaṃ,<br>
sabbaṃ passāmi cakkhunā.</p>
<p><a class='ref sc' id='sc12'>SC 12</a><a class='ref ms' id='ms20Ap2_120'>Ms 20Ap2_120</a><a class='ref msdiv' id='msdiv102'>Msdiv 102</a>Yāvatā abhikaṅkhāmi,<br>
daṭṭhuṃ <span class='var' id='note51' title='sukatadukkaṭaṃ (s2, s3) | sukatadukkate (pts1)'>sugataduggate</span>;<br>
Tattha āvaraṇaṃ natthi,<br>
rukkhesu pabbatesu vā.</p>
<p><a class='ref sc' id='sc13'>SC 13</a><a class='ref ms' id='ms20Ap2_121'>Ms 20Ap2_121</a><a class='ref msdiv' id='msdiv103'>Msdiv 103</a>Asīti devarājūnaṃ,<br>
mahesittamakārayiṃ;<br>
Satānaṃ cakkavattīnaṃ,<br>
mahesittamakārayiṃ.</p>
<p><a class='ref sc' id='sc14'>SC 14</a><a class='ref ms' id='ms20Ap2_122'>Ms 20Ap2_122</a><a class='ref msdiv' id='msdiv104'>Msdiv 104</a>Yaṃ yaṃ yonupapajjāmi,<br>
devattaṃ atha mānusaṃ;<br>
Dīpasatasahassāni,<br>
parivāre jalanti me.</p>
<p><a class='ref sc' id='sc15'>SC 15</a><a class='ref ms' id='ms20Ap2_123'>Ms 20Ap2_123</a><a class='ref msdiv' id='msdiv105'>Msdiv 105</a>Devalokā cavitvāna,<br>
uppajjiṃ mātukucchiyaṃ;<br>
<span class='var' id='note52' title='mātukucchigataṃ santiṃ (bj) | mātu kucchigataṃ santaṃ (s2, s3)'>Mātukucchigatā santī</span>,<br>
akkhi me na nimīlati.</p>
<p><a class='ref sc' id='sc16'>SC 16</a><a class='ref ms' id='ms20Ap2_124'>Ms 20Ap2_124</a><a class='ref msdiv' id='msdiv106'>Msdiv 106</a>Dīpasatasahassāni,<br>
puññakammasamaṅgitā;<br>
Jalanti <span class='var' id='note53' title='sūtighare pajjalanti (bj, pts1) | sūtighareva jalanti (s2, s3)'>sūtikāgehe</span>,<br>
pañcadīpānidaṃ phalaṃ.</p>
<p><a class='ref sc' id='sc17'>SC 17</a><a class='ref ms' id='ms20Ap2_125'>Ms 20Ap2_125</a><a class='ref msdiv' id='msdiv107'>Msdiv 107</a>Pacchime bhave sampatte,<br>
mānasaṃ vinivattayiṃ;<br>
Ajarāmataṃ sītibhāvaṃ,<br>
nibbānaṃ phassayiṃ ahaṃ.</p>
<p><a class='ref sc' id='sc18'>SC 18</a><a class='ref ms' id='ms20Ap2_126'>Ms 20Ap2_126</a><a class='ref msdiv' id='msdiv108'>Msdiv 108</a>Jātiyā sattavassāhaṃ,<br>
arahattamapāpuṇiṃ;<br>
Upasampādayī buddho,<br>
guṇamaññāya gotamo.</p>
<p><a class='ref sc' id='sc19'>SC 19</a><a class='ref ms' id='ms20Ap2_127'>Ms 20Ap2_127</a><a class='ref msdiv' id='msdiv109'>Msdiv 109</a>Maṇḍape rukkhamūle vā,<br>
pāsādesu guhāsu vā;<br>
Suññāgāre <span class='var' id='note54' title='ca jhāyanyantyā (bj) | ca jhāyante (si) | pajjhāyantā (s2, s3) | ca jhāyantā (pts1)'>vasantiyā</span>,<br>
pañcadīpā jalanti me.</p>
<p><a class='ref sc' id='sc20'>SC 20</a><a class='ref ms' id='ms20Ap2_128'>Ms 20Ap2_128</a><a class='ref msdiv' id='msdiv110'>Msdiv 110</a>Dibbacakkhuvisuddhaṃ me,<br>
samādhikusalā ahaṃ;<br>
Abhiññāpāramippattā,<br>
pañcadīpānidaṃ phalaṃ.</p>
<p><a class='ref sc' id='sc21'>SC 21</a><a class='ref ms' id='ms20Ap2_129'>Ms 20Ap2_129</a><a class='ref msdiv' id='msdiv111'>Msdiv 111</a>Sabbavositavosānā,<br>
katakiccā anāsavā;<br>
Pañcadīpā mahāvīra,<br>
pāde <span class='var' id='note55' title='vandati (bj, mr)'>vandāmi</span> cakkhuma.</p>
<p><a class='ref sc' id='sc22'>SC 22</a><a class='ref ms' id='ms20Ap2_130'>Ms 20Ap2_130</a><a class='ref msdiv' id='msdiv112'>Msdiv 112</a>Satasahassito kappe,<br>
yaṃ dīpamadadiṃ tadā;<br>
Duggatiṃ nābhijānāmi,<br>
pañcadīpānidaṃ phalaṃ.</p>
<p><a class='ref sc' id='sc23'>SC 23</a><a class='ref ms' id='ms20Ap2_131'>Ms 20Ap2_131</a><a class='ref msdiv' id='msdiv113'>Msdiv 113</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc24'>SC 24</a><a class='pts' id='pts2.521'></a><a class='ref ms' id='ms20Ap2_132'>Ms 20Ap2_132</a><a class='ref msdiv' id='msdiv114'>Msdiv 114</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc25'>SC 25</a><a class='ref ms' id='ms20Ap2_133'>Ms 20Ap2_133</a><a class='ref msdiv' id='msdiv115'>Msdiv 115</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc26'>SC 26</a><a class='ref ms' id='ms20Ap2_134'>Ms 20Ap2_134</a>Itthaṃ sudaṃ pañcadīpikā bhikkhunī imā gāthāyo abhāsitthāti.</p>
<p class='endsutta'><a class='ref sc' id='sc27'>SC 27</a><a class='ref ms' id='ms20Ap2_135'>Ms 20Ap2_135</a>Pañcadīpikātheriyāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
