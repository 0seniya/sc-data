<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap25' lang='pli'>
<header>
<ul>
<li class='division'>Therīapadāna</li>
<li>Kuṇḍalakesīvagga</li>
</ul>
<h1><span class='var' id='note255' title='nandājanapadakalyāṇī apadānaṃ (bj, pts1) | sundarīnandātherī apadānaṃ (aṭṭha.)' href='#note255' title='nandājanapadakalyāṇī apadānaṃ (bj, pts1) | sundarīnandātherī apadānaṃ (aṭṭha.)'>5 Nandātherīapadāna</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms20Ap2_868' href='#ms20Ap2_868'>Ms 20Ap2_868</a><a class='ref msdiv' id='msdiv166' href='#msdiv166'>Msdiv 166</a> “Padumuttaro nāma jino,<br>
sabbadhammāna pāragū;<br>
Ito satasahassamhi,<br>
kappe uppajji nāyako.</p>
<p><a class='ref sc' id='sc2' href='#sc2'>SC 2</a><a class='ref ms' id='ms20Ap2_869' href='#ms20Ap2_869'>Ms 20Ap2_869</a><a class='ref msdiv' id='msdiv167' href='#msdiv167'>Msdiv 167</a>Ovādako viññāpako,<br>
tārako sabbapāṇinaṃ;<br>
Desanākusalo buddho,<br>
tāresi janataṃ bahuṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms20Ap2_870' href='#ms20Ap2_870'>Ms 20Ap2_870</a><a class='ref msdiv' id='msdiv168' href='#msdiv168'>Msdiv 168</a>Anukampako kāruṇiko,<br>
hitesī sabbapāṇinaṃ;<br>
Sampatte titthiye sabbe,<br>
pañcasīle patiṭṭhapi.</p>
<p><a class='ref sc' id='sc4' href='#sc4'>SC 4</a><a class='ref ms' id='ms20Ap2_871' href='#ms20Ap2_871'>Ms 20Ap2_871</a><a class='ref msdiv' id='msdiv169' href='#msdiv169'>Msdiv 169</a>Evaṃ nirākulaṃ āsi,<br>
suññataṃ titthiyehi ca;<br>
Vicittaṃ arahantehi,<br>
vasībhūtehi tādibhi.</p>
<p><a class='ref sc' id='sc5' href='#sc5'>SC 5</a><a class='ref ms' id='ms20Ap2_872' href='#ms20Ap2_872'>Ms 20Ap2_872</a><a class='ref msdiv' id='msdiv170' href='#msdiv170'>Msdiv 170</a>Ratanānaṭṭhapaññāsaṃ,<br>
uggatova mahāmuni;<br>
Kañcanagghiyasaṅkāso,<br>
bāttiṃsavaralakkhaṇo.</p>
<p><a class='ref sc' id='sc6' href='#sc6'>SC 6</a><a class='ref ms' id='ms20Ap2_873' href='#ms20Ap2_873'>Ms 20Ap2_873</a><a class='ref msdiv' id='msdiv171' href='#msdiv171'>Msdiv 171</a>Vassasatasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms20Ap2_874' href='#ms20Ap2_874'>Ms 20Ap2_874</a><a class='ref msdiv' id='msdiv172' href='#msdiv172'>Msdiv 172</a>Tadāhaṃ haṃsavatiyaṃ,<br>
jātā seṭṭhikule ahuṃ;<br>
Nānāratanapajjote,<br>
mahāsukhasamappitā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms20Ap2_875' href='#ms20Ap2_875'>Ms 20Ap2_875</a><a class='ref msdiv' id='msdiv173' href='#msdiv173'>Msdiv 173</a>Upetvā taṃ mahāvīraṃ,<br>
assosiṃ dhammadesanaṃ;<br>
Amataṃ paramassādaṃ,<br>
paramatthanivedakaṃ.</p>
<p><a class='ref sc' id='sc9' href='#sc9'>SC 9</a><a class='ref ms' id='ms20Ap2_876' href='#ms20Ap2_876'>Ms 20Ap2_876</a><a class='ref msdiv' id='msdiv174' href='#msdiv174'>Msdiv 174</a>Tadā nimantayitvāna,<br>
sasaṃghaṃ lokanāyakaṃ;<br>
Datvā tassa mahādānaṃ,<br>
pasannā sehi pāṇibhi.</p>
<p><a class='ref sc' id='sc10' href='#sc10'>SC 10</a><a class='ref pts-vp-pli' id='pts-vp-pli2.573' href='#pts-vp-pli2.573'></a><a class='ref ms' id='ms20Ap2_877' href='#ms20Ap2_877'>Ms 20Ap2_877</a><a class='ref msdiv' id='msdiv175' href='#msdiv175'>Msdiv 175</a>Jhāyinīnaṃ bhikkhunīnaṃ,<br>
aggaṭṭhānamapatthayiṃ;<br>
Nipacca sirasā dhīraṃ,<br>
sasaṃghaṃ lokanāyakaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms20Ap2_878' href='#ms20Ap2_878'>Ms 20Ap2_878</a><a class='ref msdiv' id='msdiv176' href='#msdiv176'>Msdiv 176</a>Tadā adantadamako,<br>
tilokasaraṇo pabhū;<br>
Byākāsi narasārathi,<br>
‘lacchase taṃ supatthitaṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms20Ap2_879' href='#ms20Ap2_879'>Ms 20Ap2_879</a><a class='ref msdiv' id='msdiv177' href='#msdiv177'>Msdiv 177</a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='ref sc' id='sc13' href='#sc13'>SC 13</a><a class='ref ms' id='ms20Ap2_880' href='#ms20Ap2_880'>Ms 20Ap2_880</a><a class='ref msdiv' id='msdiv178' href='#msdiv178'>Msdiv 178</a>Tassa dhammesu dāyādā,<br>
orasā dhammanimmitā;<br>
Nandāti nāma nāmena,<br>
hessati satthu sāvikā’.</p>
<p><a class='ref sc' id='sc14' href='#sc14'>SC 14</a><a class='ref ms' id='ms20Ap2_881' href='#ms20Ap2_881'>Ms 20Ap2_881</a><a class='ref msdiv' id='msdiv179' href='#msdiv179'>Msdiv 179</a>Taṃ sutvā muditā hutvā,<br>
yāvajīvaṃ tadā jinaṃ;<br>
Mettacittā paricariṃ,<br>
paccayehi vināyakaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms20Ap2_882' href='#ms20Ap2_882'>Ms 20Ap2_882</a><a class='ref msdiv' id='msdiv180' href='#msdiv180'>Msdiv 180</a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms20Ap2_883' href='#ms20Ap2_883'>Ms 20Ap2_883</a><a class='ref msdiv' id='msdiv181' href='#msdiv181'>Msdiv 181</a>Tato cutā yāmamagaṃ,<br>
tatohaṃ tusitaṃ <span class='var' id='note257' title='agaṃ (bj, pts1, mr)' href='#note257' title='agaṃ (bj, pts1, mr)'>gatā</span>;<br>
Tato ca nimmānaratiṃ,<br>
vasavattipuraṃ <span class='var' id='note258' title='gatā (s2, s3)' href='#note258' title='gatā (s2, s3)'>tato</span>.</p>
<p><a class='ref sc' id='sc17' href='#sc17'>SC 17</a><a class='ref ms' id='ms20Ap2_884' href='#ms20Ap2_884'>Ms 20Ap2_884</a><a class='ref msdiv' id='msdiv182' href='#msdiv182'>Msdiv 182</a>Yattha yatthūpapajjāmi,<br>
tassa kammassa vāhasā;<br>
Tattha tattheva rājūnaṃ,<br>
mahesittamakārayiṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms20Ap2_885' href='#ms20Ap2_885'>Ms 20Ap2_885</a><a class='ref msdiv' id='msdiv183' href='#msdiv183'>Msdiv 183</a>Tato cutā manussatte,<br>
rājānaṃ cakkavattinaṃ;<br>
Maṇḍalīnañca rājūnaṃ,<br>
mahesittamakārayiṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms20Ap2_886' href='#ms20Ap2_886'>Ms 20Ap2_886</a><a class='ref msdiv' id='msdiv184' href='#msdiv184'>Msdiv 184</a>Sampattiṃ anubhotvāna,<br>
devesu manujesu ca;<br>
Sabbattha sukhitā hutvā,<br>
nekakappesu saṃsariṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms20Ap2_887' href='#ms20Ap2_887'>Ms 20Ap2_887</a><a class='ref msdiv' id='msdiv185' href='#msdiv185'>Msdiv 185</a>Pacchime bhave sampatte,<br>
<span class='var' id='note259' title='puramhi (bj) | purasmiṃ (s2, s3)' href='#note259' title='puramhi (bj) | purasmiṃ (s2, s3)'>suramme</span> kapilavhaye;<br>
Rañño suddhodanassāhaṃ,<br>
dhītā āsiṃ aninditā.</p>
<p><a class='ref sc' id='sc21' href='#sc21'>SC 21</a><a class='ref ms' id='ms20Ap2_888' href='#ms20Ap2_888'>Ms 20Ap2_888</a><a class='ref msdiv' id='msdiv186' href='#msdiv186'>Msdiv 186</a><span class='var' id='note260' title='siriṃva (bj) | raṃsiriva (s2, s3)' href='#note260' title='siriṃva (bj) | raṃsiriva (s2, s3)'>Siriyā</span> rūpiniṃ disvā,<br>
nanditaṃ āsi taṃ kulaṃ;<br>
Tena nandāti me nāmaṃ,<br>
sundaraṃ pavaraṃ ahu.</p>
<p><a class='ref sc' id='sc22' href='#sc22'>SC 22</a><a class='ref ms' id='ms20Ap2_889' href='#ms20Ap2_889'>Ms 20Ap2_889</a><a class='ref msdiv' id='msdiv187' href='#msdiv187'>Msdiv 187</a>Yuvatīnañca sabbāsaṃ,<br>
kalyāṇīti ca vissutā;<br>
Tasmimpi nagare ramme,<br>
ṭhapetvā taṃ yasodharaṃ.</p>
<p><a class='ref sc' id='sc23' href='#sc23'>SC 23</a><a class='ref ms' id='ms20Ap2_890' href='#ms20Ap2_890'>Ms 20Ap2_890</a><a class='ref msdiv' id='msdiv188' href='#msdiv188'>Msdiv 188</a>Jeṭṭho bhātā tilokaggo,<br>
<span class='var' id='note261' title='majjhimo (pts1)' href='#note261' title='majjhimo (pts1)'>pacchimo</span> arahā tathā;<br>
Ekākinī gahaṭṭhāhaṃ,<br>
mātarā paricoditā.</p>
<p><a class='ref sc' id='sc24' href='#sc24'>SC 24</a><a class='ref pts-vp-pli' id='pts-vp-pli2.574' href='#pts-vp-pli2.574'></a><a class='ref ms' id='ms20Ap2_891' href='#ms20Ap2_891'>Ms 20Ap2_891</a><a class='ref msdiv' id='msdiv189' href='#msdiv189'>Msdiv 189</a>‘Sākiyamhi kule jātā,<br>
putte buddhānujā tuvaṃ;<br>
Nandenapi vinā bhūtā,<br>
agāre kiṃ nu acchasi.</p>
<p><a class='ref sc' id='sc25' href='#sc25'>SC 25</a><a class='ref ms' id='ms20Ap2_892' href='#ms20Ap2_892'>Ms 20Ap2_892</a><a class='ref msdiv' id='msdiv190' href='#msdiv190'>Msdiv 190</a>Jarāvasānaṃ yobbaññaṃ,<br>
rūpaṃ asucisammataṃ;<br>
Rogantamapicārogyaṃ,<br>
jīvitaṃ maraṇantikaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms20Ap2_893' href='#ms20Ap2_893'>Ms 20Ap2_893</a><a class='ref msdiv' id='msdiv191' href='#msdiv191'>Msdiv 191</a>Idampi te subhaṃ rūpaṃ,<br>
sasīkantaṃ manoharaṃ;<br>
Bhūsanānaṃ alaṅkāraṃ,<br>
sirisaṅghāṭasannibhaṃ.</p>
<p><a class='ref sc' id='sc27' href='#sc27'>SC 27</a><a class='ref ms' id='ms20Ap2_894' href='#ms20Ap2_894'>Ms 20Ap2_894</a><a class='ref msdiv' id='msdiv192' href='#msdiv192'>Msdiv 192</a>Puñjitaṃ lokasāraṃva,<br>
nayanānaṃ rasāyanaṃ;<br>
Puññānaṃ kittijananaṃ,<br>
ukkākakulanandanaṃ.</p>
<p><a class='ref sc' id='sc28' href='#sc28'>SC 28</a><a class='ref ms' id='ms20Ap2_895' href='#ms20Ap2_895'>Ms 20Ap2_895</a><a class='ref msdiv' id='msdiv193' href='#msdiv193'>Msdiv 193</a>Na cireneva kālena,<br>
jarā <span class='var' id='note262' title='samatibhossati (bj) | samabhibhossati (s2, s3) | samadhihessati (pts1)' href='#note262' title='samatibhossati (bj) | samabhibhossati (s2, s3) | samadhihessati (pts1)'>samadhisessati</span>;<br>
Vihāya gehaṃ <span class='var' id='note263' title='tāruññe (bj, pts1) | gārayhaṃ (s2, s3)' href='#note263' title='tāruññe (bj, pts1) | gārayhaṃ (s2, s3)'>kāruññe</span>,<br>
cara dhammamanindite’.</p>
<p><a class='ref sc' id='sc29' href='#sc29'>SC 29</a><a class='ref ms' id='ms20Ap2_896' href='#ms20Ap2_896'>Ms 20Ap2_896</a><a class='ref msdiv' id='msdiv194' href='#msdiv194'>Msdiv 194</a>Sutvāhaṃ mātu vacanaṃ,<br>
pabbajiṃ anagāriyaṃ;<br>
Dehena na tu cittena,<br>
rūpayobbanalāḷitā.</p>
<p><a class='ref sc' id='sc30' href='#sc30'>SC 30</a><a class='ref ms' id='ms20Ap2_897' href='#ms20Ap2_897'>Ms 20Ap2_897</a><a class='ref msdiv' id='msdiv195' href='#msdiv195'>Msdiv 195</a>Mahatā ca payattena,<br>
jhānajjhena paraṃ mama;<br>
Kātuñca vadate mātā,<br>
na cāhaṃ tattha ussukā.</p>
<p><a class='ref sc' id='sc31' href='#sc31'>SC 31</a><a class='ref ms' id='ms20Ap2_898' href='#ms20Ap2_898'>Ms 20Ap2_898</a><a class='ref msdiv' id='msdiv196' href='#msdiv196'>Msdiv 196</a>Tato mahākāruṇiko,<br>
disvā maṃ <span class='var' id='note264' title='kamalānanaṃ (s2, s3)' href='#note264' title='kamalānanaṃ (s2, s3)'>kāmalālasaṃ</span>;<br>
Nibbindanatthaṃ rūpasmiṃ,<br>
mama cakkhupathe jino.</p>
<p><a class='ref sc' id='sc32' href='#sc32'>SC 32</a><a class='ref ms' id='ms20Ap2_899' href='#ms20Ap2_899'>Ms 20Ap2_899</a><a class='ref msdiv' id='msdiv197' href='#msdiv197'>Msdiv 197</a>Sakena ānubhāvena,<br>
itthiṃ māpesi sobhiniṃ;<br>
Dassanīyaṃ suruciraṃ,<br>
mamatopi surūpiniṃ.</p>
<p><a class='ref sc' id='sc33' href='#sc33'>SC 33</a><a class='ref ms' id='ms20Ap2_900' href='#ms20Ap2_900'>Ms 20Ap2_900</a><a class='ref msdiv' id='msdiv198' href='#msdiv198'>Msdiv 198</a>Tamahaṃ vimhitā disvā,<br>
ativimhitadehiniṃ;<br>
Cintayiṃ ‘saphalaṃ meti,<br>
nettalābhañca mānusaṃ.</p>
<p><a class='ref sc' id='sc34' href='#sc34'>SC 34</a><a class='ref ms' id='ms20Ap2_901' href='#ms20Ap2_901'>Ms 20Ap2_901</a><a class='ref msdiv' id='msdiv199' href='#msdiv199'>Msdiv 199</a>Tamahaṃ ehi subhage,<br>
yenattho taṃ vadehi me;<br>
Kulaṃ te nāmagottañca,<br>
vada me yadi te piyaṃ.</p>
<p><a class='ref sc' id='sc35' href='#sc35'>SC 35</a><a class='ref pts-vp-pli' id='pts-vp-pli2.575' href='#pts-vp-pli2.575'></a><a class='ref ms' id='ms20Ap2_902' href='#ms20Ap2_902'>Ms 20Ap2_902</a><a class='ref msdiv' id='msdiv200' href='#msdiv200'>Msdiv 200</a><span class='var' id='note265' title='na pañhakālo subhage (bj) | na pañhakālo subhaṇe (s2, s3) | na pañhakālo subhage (pts1)' href='#note265' title='na pañhakālo subhage (bj) | na pañhakālo subhaṇe (s2, s3) | na pañhakālo subhage (pts1)'>Na vañcakālo subhage</span>,<br>
ucchaṅge maṃ nivāsaya;<br>
Sīdantīva mamaṅgāni,<br>
pasuppaya muhuttakaṃ’.</p>
<p><a class='ref sc' id='sc36' href='#sc36'>SC 36</a><a class='ref ms' id='ms20Ap2_903' href='#ms20Ap2_903'>Ms 20Ap2_903</a><a class='ref msdiv' id='msdiv201' href='#msdiv201'>Msdiv 201</a>Tato sīsaṃ mamaṅge sā,<br>
katvā sayi sulocanā;<br>
Tassā <span class='var' id='note266' title='lalāte (s2, s3)' href='#note266' title='lalāte (s2, s3)'>nalāṭe</span> patitā,<br>
<span class='var' id='note267' title='lūtā (bj) | luddā (pts1)' href='#note267' title='lūtā (bj) | luddā (pts1)'>luddhā</span> paramadāruṇā.</p>
<p><a class='ref sc' id='sc37' href='#sc37'>SC 37</a><a class='ref ms' id='ms20Ap2_904' href='#ms20Ap2_904'>Ms 20Ap2_904</a><a class='ref msdiv' id='msdiv202' href='#msdiv202'>Msdiv 202</a>Saha tassā nipātena,<br>
piḷakā upapajjatha;<br>
Pagghariṃsu pabhinnā ca,<br>
kuṇapā pubbalohitā.</p>
<p><a class='ref sc' id='sc38' href='#sc38'>SC 38</a><a class='ref ms' id='ms20Ap2_905' href='#ms20Ap2_905'>Ms 20Ap2_905</a><a class='ref msdiv' id='msdiv203' href='#msdiv203'>Msdiv 203</a>Pabhinnaṃ vadanañcāpi,<br>
kuṇapaṃ pūtigandhanaṃ;<br>
Uddhumātaṃ vinilañca,<br>
pubbañcāpi sarīrakaṃ.</p>
<p><a class='ref sc' id='sc39' href='#sc39'>SC 39</a><a class='ref ms' id='ms20Ap2_906' href='#ms20Ap2_906'>Ms 20Ap2_906</a><a class='ref msdiv' id='msdiv204' href='#msdiv204'>Msdiv 204</a>Sā paveditasabbaṅgī,<br>
nissasantī muhuṃ muhuṃ;<br>
Vedayantī sakaṃ dukkhaṃ,<br>
karuṇaṃ paridevayi.</p>
<p><a class='ref sc' id='sc40' href='#sc40'>SC 40</a><a class='ref ms' id='ms20Ap2_907' href='#ms20Ap2_907'>Ms 20Ap2_907</a><a class='ref msdiv' id='msdiv205' href='#msdiv205'>Msdiv 205</a>‘Dukkhena dukkhitā homi,<br>
phusayanti ca vedanā;<br>
Mahādukkhe nimuggamhi,<br>
saraṇaṃ hohi me sakhī.</p>
<p><a class='ref sc' id='sc41' href='#sc41'>SC 41</a><a class='ref ms' id='ms20Ap2_908' href='#ms20Ap2_908'>Ms 20Ap2_908</a><a class='ref msdiv' id='msdiv206' href='#msdiv206'>Msdiv 206</a>Kuhiṃ vadanasobhaṃ te,<br>
kuhiṃ te tuṅganāsikā;<br>
Tambabimbavaroṭṭhaṃ te,<br>
vadanaṃ te kuhiṃ gataṃ.</p>
<p><a class='ref sc' id='sc42' href='#sc42'>SC 42</a><a class='ref ms' id='ms20Ap2_909' href='#ms20Ap2_909'>Ms 20Ap2_909</a><a class='ref msdiv' id='msdiv207' href='#msdiv207'>Msdiv 207</a>Kuhiṃ sasīnibhaṃ vaṇṇaṃ,<br>
kambugīvā kuhiṃ gatā;<br>
<span class='var' id='note268' title='doḷālolā ca (bj) | dāmāmālañca (s2, s3) | dolālocā ca (pts1) | dololullāva (mr)' href='#note268' title='doḷālolā ca (bj) | dāmāmālañca (s2, s3) | dolālocā ca (pts1) | dololullāva (mr)'>Doḷālolāva</span> te kaṇṇā,<br>
vevaṇṇaṃ samupāgatā.</p>
<p><a class='ref sc' id='sc43' href='#sc43'>SC 43</a><a class='ref ms' id='ms20Ap2_910' href='#ms20Ap2_910'>Ms 20Ap2_910</a><a class='ref msdiv' id='msdiv208' href='#msdiv208'>Msdiv 208</a><span class='var' id='note269' title='makuḷamburuhākārā (bj) | makulapadumākārā (s2, s3) | kakulakhārakākārā (pts1)' href='#note269' title='makuḷamburuhākārā (bj) | makulapadumākārā (s2, s3) | kakulakhārakākārā (pts1)'>Makuḷakhārakākārā</span>,<br>
<span class='var' id='note270' title='kalasāva (bj, s2, s3, pts1)' href='#note270' title='kalasāva (bj, s2, s3, pts1)'>kalikāva</span> payodharā;<br>
Pabhinnā pūtikuṇapā,<br>
duṭṭhagandhittamāgatā.</p>
<p><a class='ref sc' id='sc44' href='#sc44'>SC 44</a><a class='ref ms' id='ms20Ap2_911' href='#ms20Ap2_911'>Ms 20Ap2_911</a><a class='ref msdiv' id='msdiv209' href='#msdiv209'>Msdiv 209</a><span class='var' id='note271' title='tanumajjhā puthussoṇī (bj) | vedimajjhā puthussoṇi (s2, s3) | vedimajjhā puthussoṇī (pts1)' href='#note271' title='tanumajjhā puthussoṇī (bj) | vedimajjhā puthussoṇi (s2, s3) | vedimajjhā puthussoṇī (pts1)'>Vedimajjhāva sussoṇī</span>,<br>
sūnāva nītakibbisā;<br>
Jātā amejjhabharitā,<br>
aho rūpamasassataṃ.</p>
<p><a class='ref sc' id='sc45' href='#sc45'>SC 45</a><a class='ref ms' id='ms20Ap2_912' href='#ms20Ap2_912'>Ms 20Ap2_912</a><a class='ref msdiv' id='msdiv210' href='#msdiv210'>Msdiv 210</a>Sabbaṃ sarīrasañjātaṃ,<br>
pūtigandhaṃ bhayānakaṃ;<br>
Susānamiva bībhacchaṃ,<br>
ramante yattha bālisā’.</p>
<p><a class='ref sc' id='sc46' href='#sc46'>SC 46</a><a class='ref pts-vp-pli' id='pts-vp-pli2.576' href='#pts-vp-pli2.576'></a><a class='ref ms' id='ms20Ap2_913' href='#ms20Ap2_913'>Ms 20Ap2_913</a><a class='ref msdiv' id='msdiv211' href='#msdiv211'>Msdiv 211</a>Tadā mahākāruṇiko,<br>
bhātā me lokanāyako;<br>
Disvā saṃviggacittaṃ maṃ,<br>
imā gāthā abhāsatha.</p>
<p><a class='ref sc' id='sc47' href='#sc47'>SC 47</a><a class='ref ms' id='ms20Ap2_914' href='#ms20Ap2_914'>Ms 20Ap2_914</a><a class='ref msdiv' id='msdiv212' href='#msdiv212'>Msdiv 212</a>‘Āturaṃ <span class='var' id='note272' title='asuciṃ (^thig5.4#1 [Sundarīnandātherīgāthā])' href='#note272' title='asuciṃ (^thig5.4#1 [Sundarīnandātherīgāthā])'>kuṇapaṃ</span> pūtiṃ,<br>
passa nande samussayaṃ;<br>
Asubhāya cittaṃ bhāvehi,<br>
ekaggaṃ susamāhitaṃ.</p>
<p><a class='ref sc' id='sc48' href='#sc48'>SC 48</a><a class='ref ms' id='ms20Ap2_915' href='#ms20Ap2_915'>Ms 20Ap2_915</a><a class='ref msdiv' id='msdiv213' href='#msdiv213'>Msdiv 213</a>Yathā idaṃ tathā etaṃ,<br>
yathā etaṃ tathā idaṃ;<br>
Duggandhaṃ pūtikaṃ vāti,<br>
bālānaṃ abhinanditaṃ.</p>
<p><a class='ref sc' id='sc49' href='#sc49'>SC 49</a><a class='ref ms' id='ms20Ap2_916' href='#ms20Ap2_916'>Ms 20Ap2_916</a><a class='ref msdiv' id='msdiv214' href='#msdiv214'>Msdiv 214</a>Evametaṃ avekkhantī,<br>
rattindivamatanditā;<br>
Tato sakāya paññāya,<br>
abhinibbijjha dakkhasi’.</p>
<p><a class='ref sc' id='sc50' href='#sc50'>SC 50</a><a class='ref ms' id='ms20Ap2_917' href='#ms20Ap2_917'>Ms 20Ap2_917</a><a class='ref msdiv' id='msdiv215' href='#msdiv215'>Msdiv 215</a>Tatohaṃ atisaṃviggā,<br>
sutvā gāthā subhāsitā;<br>
Tatraṭṭhitāvahaṃ santī,<br>
arahattamapāpuṇiṃ.</p>
<p><a class='ref sc' id='sc51' href='#sc51'>SC 51</a><a class='ref ms' id='ms20Ap2_918' href='#ms20Ap2_918'>Ms 20Ap2_918</a><a class='ref msdiv' id='msdiv216' href='#msdiv216'>Msdiv 216</a>Yattha yattha nisinnāhaṃ,<br>
sadā jhānaparāyaṇā;<br>
Jino tasmiṃ guṇe tuṭṭho,<br>
etadagge ṭhapesi maṃ.</p>
<p><a class='ref sc' id='sc52' href='#sc52'>SC 52</a><a class='ref ms' id='ms20Ap2_919' href='#ms20Ap2_919'>Ms 20Ap2_919</a><a class='ref msdiv' id='msdiv217' href='#msdiv217'>Msdiv 217</a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='ref sc' id='sc53' href='#sc53'>SC 53</a><a class='ref ms' id='ms20Ap2_920' href='#ms20Ap2_920'>Ms 20Ap2_920</a><a class='ref msdiv' id='msdiv218' href='#msdiv218'>Msdiv 218</a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='ref sc' id='sc54' href='#sc54'>SC 54</a><a class='ref ms' id='ms20Ap2_921' href='#ms20Ap2_921'>Ms 20Ap2_921</a><a class='ref msdiv' id='msdiv219' href='#msdiv219'>Msdiv 219</a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='ref sc' id='sc55' href='#sc55'>SC 55</a><a class='ref ms' id='ms20Ap2_922' href='#ms20Ap2_922'>Ms 20Ap2_922</a>Itthaṃ sudaṃ nandā bhikkhunī janapadakalyāṇī imā gāthāyo abhāsitthāti.</p>
<p class='endsutta'><a class='ref sc' id='sc56' href='#sc56'>SC 56</a><a class='ref ms' id='ms20Ap2_923' href='#ms20Ap2_923'>Ms 20Ap2_923</a>Nandātheriyāpadānaṃ pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
