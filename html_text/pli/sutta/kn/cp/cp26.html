<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp26' lang='pli'>
<header>
<ul>
<li class='division'>Cariyāpiṭaka</li>
<li>Yudhañjayavagga</li>
<li>Adiṭṭhānapāramī 1</li>
</ul>
<h1>Temiyacariya</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts1ed' id='pts1ed96' href='#pts1ed96'>PTS 1st ed. 96</a> <a class='ref ms' id='ms21Cp_321' href='#ms21Cp_321'>Ms 21Cp_321</a><a class='ref msdiv' id='msdiv48' href='#msdiv48'>Msdiv 48</a>“Punāparaṃ yadā homi,<br>
kāsirājassa atrajo;<br>
<span class='var' id='note80' title='mūgaphakkhoti (s2, s3)' href='#note80' title='mūgaphakkhoti (s2, s3)'>Mūgapakkhoti</span> nāmena,<br>
temiyoti vadanti maṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Cp_322' href='#ms21Cp_322'>Ms 21Cp_322</a><a class='ref msdiv' id='msdiv49' href='#msdiv49'>Msdiv 49</a>Soḷasitthisahassānaṃ,<br>
na vijjati pumo <span class='var' id='note81' title='sadā (bj)' href='#note81' title='sadā (bj)'>tadā</span>;<br>
Ahorattānaṃ accayena,<br>
nibbatto ahamekako.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Cp_323' href='#ms21Cp_323'>Ms 21Cp_323</a><a class='ref msdiv' id='msdiv50' href='#msdiv50'>Msdiv 50</a>Kicchā laddhaṃ piyaṃ puttaṃ,<br>
abhijātaṃ jutindharaṃ;<br>
Setacchattaṃ dhārayitvāna,<br>
sayane poseti maṃ pitā.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Cp_324' href='#ms21Cp_324'>Ms 21Cp_324</a><a class='ref msdiv' id='msdiv51' href='#msdiv51'>Msdiv 51</a>Niddāyamāno sayanavare,<br>
Pabujjhitvānahaṃ tadā;<br>
Addasaṃ paṇḍaraṃ chattaṃ,<br>
Yenāhaṃ nirayaṃ gato.</p>
<p><a class='ref sc' id='sc5' href='#sc5'>SC 5</a><a class='ref pts2ed' id='pts2ed29' href='#pts2ed29'>PTS 2nd ed. 29</a> <a class='ref ms' id='ms21Cp_325' href='#ms21Cp_325'>Ms 21Cp_325</a><a class='ref msdiv' id='msdiv52' href='#msdiv52'>Msdiv 52</a>Saha diṭṭhassa me chattaṃ,<br>
tāso uppajji bheravo;<br>
Vinicchayaṃ samāpanno,<br>
‘kathāhaṃ imaṃ muñcissaṃ’.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Cp_326' href='#ms21Cp_326'>Ms 21Cp_326</a><a class='ref msdiv' id='msdiv53' href='#msdiv53'>Msdiv 53</a>Pubbasālohitā mayhaṃ,<br>
devatā atthakāminī;<br>
Sā maṃ disvāna dukkhitaṃ,<br>
tīsu ṭhānesu yojayi.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Cp_327' href='#ms21Cp_327'>Ms 21Cp_327</a><a class='ref msdiv' id='msdiv54' href='#msdiv54'>Msdiv 54</a>‘Mā paṇḍiccayaṃ vibhāvaya,<br>
Bālamato bhava sabbapāṇinaṃ;<br>
Sabbo taṃ jano ocināyatu,<br>
Evaṃ tava attho bhavissati’.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Cp_328' href='#ms21Cp_328'>Ms 21Cp_328</a><a class='ref msdiv' id='msdiv55' href='#msdiv55'>Msdiv 55</a>Evaṃ vuttāyahaṃ tassā,<br>
idaṃ vacanamabraviṃ;<br>
‘Karomi te taṃ vacanaṃ,<br>
yaṃ tvaṃ bhaṇasi devate;<br>
Atthakāmāsi me amma,<br>
hitakāmāsi devate’.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Cp_329' href='#ms21Cp_329'>Ms 21Cp_329</a><a class='ref msdiv' id='msdiv56' href='#msdiv56'>Msdiv 56</a>Tassāhaṃ vacanaṃ sutvā,<br>
sāgareva thalaṃ labhiṃ;<br>
Haṭṭho saṃviggamānaso,<br>
tayo aṅge adhiṭṭhahiṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Cp_330' href='#ms21Cp_330'>Ms 21Cp_330</a><a class='ref msdiv' id='msdiv57' href='#msdiv57'>Msdiv 57</a>Mūgo ahosiṃ badhiro,<br>
pakkho gativivajjito;<br>
Ete aṅge adhiṭṭhāya,<br>
vassāni soḷasaṃ vasiṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Cp_331' href='#ms21Cp_331'>Ms 21Cp_331</a><a class='ref msdiv' id='msdiv58' href='#msdiv58'>Msdiv 58</a>Tato me hatthapāde ca,<br>
jivhaṃ sotañca maddiya;<br>
Anūnataṃ me passitvā,<br>
‘kāḷakaṇṇī’ti nindisuṃ.</p>
<p><a class='ref sc' id='sc12' href='#sc12'>SC 12</a><a class='ref ms' id='ms21Cp_332' href='#ms21Cp_332'>Ms 21Cp_332</a><a class='ref msdiv' id='msdiv59' href='#msdiv59'>Msdiv 59</a>Tato jānapadā sabbe,<br>
senāpatipurohitā;<br>
Sabbe ekamanā hutvā,<br>
chaḍḍanaṃ anumodisuṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms21Cp_333' href='#ms21Cp_333'>Ms 21Cp_333</a><a class='ref msdiv' id='msdiv60' href='#msdiv60'>Msdiv 60</a>Sohaṃ tesaṃ matiṃ sutvā,<br>
haṭṭho saṃviggamānaso;<br>
‘Yassatthāya tapociṇṇo,<br>
so me attho samijjhatha’.</p>
<p><a class='ref sc' id='sc14' href='#sc14'>SC 14</a><a class='ref ms' id='ms21Cp_334' href='#ms21Cp_334'>Ms 21Cp_334</a><a class='ref msdiv' id='msdiv61' href='#msdiv61'>Msdiv 61</a>Nhāpetvā anulimpitvā,<br>
veṭhetvā rājaveṭhanaṃ;<br>
Chattena abhisiñcitvā,<br>
kāresuṃ puraṃ padakkhiṇaṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms21Cp_335' href='#ms21Cp_335'>Ms 21Cp_335</a><a class='ref msdiv' id='msdiv62' href='#msdiv62'>Msdiv 62</a>Sattāhaṃ dhārayitvāna,<br>
uggate ravimaṇḍale;<br>
Rathena maṃ nīharitvā,<br>
sārathī vanamupāgami.</p>
<p><a class='ref sc' id='sc16' href='#sc16'>SC 16</a><a class='ref pts1ed' id='pts1ed97' href='#pts1ed97'>PTS 1st ed. 97</a> <a class='ref ms' id='ms21Cp_336' href='#ms21Cp_336'>Ms 21Cp_336</a><a class='ref msdiv' id='msdiv63' href='#msdiv63'>Msdiv 63</a>Ekokāse rathaṃ katvā,<br>
sajjassaṃ <span class='var' id='note82' title='hatthamuñcito (bj, s2, s3, pts2) | hatthamuñcitaṃ (pts1)' href='#note82' title='hatthamuñcito (bj, s2, s3, pts2) | hatthamuñcitaṃ (pts1)'>hatthamuccito</span>;<br>
Sārathī khaṇatī kāsuṃ,<br>
nikhātuṃ pathaviyā mamaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms21Cp_337' href='#ms21Cp_337'>Ms 21Cp_337</a><a class='ref msdiv' id='msdiv64' href='#msdiv64'>Msdiv 64</a>Adhiṭṭhitamadhiṭṭhānaṃ,<br>
tajjento vividhakāraṇā;<br>
Na bhindiṃ tamadhiṭṭhānaṃ,<br>
bodhiyāyeva kāraṇā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms21Cp_338' href='#ms21Cp_338'>Ms 21Cp_338</a><a class='ref msdiv' id='msdiv65' href='#msdiv65'>Msdiv 65</a>Mātāpitā na me dessā,<br>
attā me na ca dessiyo;<br>
Sabbaññutaṃ piyaṃ mayhaṃ,<br>
tasmā vatamadhiṭṭhahiṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms21Cp_339' href='#ms21Cp_339'>Ms 21Cp_339</a><a class='ref msdiv' id='msdiv66' href='#msdiv66'>Msdiv 66</a>Ete aṅge adhiṭṭhāya,<br>
Vassāni soḷasaṃ vasiṃ;<br>
Adhiṭṭhānena me samo natthi,<br>
Esā me adhiṭṭhānapāramī”ti.</p>
</blockquote>
<p class='endsutta'><a class='ref sc' id='sc20' href='#sc20'>SC 20</a><a class='ref ms' id='ms21Cp_340' href='#ms21Cp_340'>Ms 21Cp_340</a><span class='var' id='note83' title='mūgaphakkhacariyaṃ (s2, s3) | temiyapaṇḍitacariyaṃ (pts1-2)' href='#note83' title='mūgaphakkhacariyaṃ (s2, s3) | temiyapaṇḍitacariyaṃ (pts1-2)'>Temiyacariyaṃ</span> chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
