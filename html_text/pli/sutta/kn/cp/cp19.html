<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp19' lang='pli'>
<header>
<ul>
<li class='division'>Cariyāpiṭaka</li>
<li>Hatthināgavagga</li>
<li>Sīlapāramī 9</li>
</ul>
<h1>Alīnasattucariya</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts1ed' id='pts1ed90' href='#pts1ed90'>PTS 1st ed. 90</a> <a class='ref pts2ed' id='pts2ed21' href='#pts2ed21'>PTS 2nd ed. 21</a> <a class='ref ms' id='ms21Cp_243' href='#ms21Cp_243'>Ms 21Cp_243</a><a class='ref msdiv' id='msdiv74' href='#msdiv74'>Msdiv 74</a>“Pañcālaraṭṭhe nagaravare,<br>
<span class='var' id='note61' title='kampilāyaṃ (bj) | kappilāyaṃ (s2, s3, pts1)' href='#note61' title='kampilāyaṃ (bj) | kappilāyaṃ (s2, s3, pts1)'>Kapilāyaṃ</span> puruttame;<br>
Rājā <span class='var' id='note62' title='jayadiso (s2, s3)' href='#note62' title='jayadiso (s2, s3)'>jayaddiso</span> nāma,<br>
Sīlaguṇamupāgato.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Cp_244' href='#ms21Cp_244'>Ms 21Cp_244</a><a class='ref msdiv' id='msdiv75' href='#msdiv75'>Msdiv 75</a>Tassa rañño ahaṃ putto,<br>
Sutadhammo susīlavā;<br>
Alīnasatto guṇavā,<br>
Anurakkhaparijano sadā.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Cp_245' href='#ms21Cp_245'>Ms 21Cp_245</a><a class='ref msdiv' id='msdiv76' href='#msdiv76'>Msdiv 76</a>Pitā me migavaṃ gantvā,<br>
porisādaṃ upāgami;<br>
So me pitumaggahesi,<br>
‘bhakkhosi mama mā cali’.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Cp_246' href='#ms21Cp_246'>Ms 21Cp_246</a><a class='ref msdiv' id='msdiv77' href='#msdiv77'>Msdiv 77</a>Tassa taṃ vacanaṃ sutvā,<br>
bhīto tasitavedhito;<br>
Ūrukkhambho ahu tassa,<br>
disvāna porisādakaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Cp_247' href='#ms21Cp_247'>Ms 21Cp_247</a><a class='ref msdiv' id='msdiv78' href='#msdiv78'>Msdiv 78</a>Migavaṃ gahetvā muñcassu,<br>
katvā āgamanaṃ puna;<br>
Brāhmaṇassa dhanaṃ datvā,<br>
pitā āmantayī mamaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Cp_248' href='#ms21Cp_248'>Ms 21Cp_248</a><a class='ref msdiv' id='msdiv79' href='#msdiv79'>Msdiv 79</a>‘Rajjaṃ putta paṭipajja,<br>
mā pamajji puraṃ idaṃ;<br>
Kataṃ me porisādena,<br>
mama āgamanaṃ puna’.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Cp_249' href='#ms21Cp_249'>Ms 21Cp_249</a><a class='ref msdiv' id='msdiv80' href='#msdiv80'>Msdiv 80</a>Mātāpitū ca vanditvā,<br>
nimminitvāna attanā;<br>
Nikkhipitvā dhanuṃ khaggaṃ,<br>
porisādaṃ upāgamiṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Cp_250' href='#ms21Cp_250'>Ms 21Cp_250</a><a class='ref msdiv' id='msdiv81' href='#msdiv81'>Msdiv 81</a>Sasatthahatthūpagataṃ,<br>
kadāci so tasissati;<br>
Tena bhijjissati sīlaṃ,<br>
<span class='var' id='note63' title='paritāsaṃ (bj, pts2)' href='#note63' title='paritāsaṃ (bj, pts2)'>parittāsaṃ</span> kate mayi.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Cp_251' href='#ms21Cp_251'>Ms 21Cp_251</a><a class='ref msdiv' id='msdiv82' href='#msdiv82'>Msdiv 82</a>Sīlakhaṇḍabhayā mayhaṃ,<br>
tassa dessaṃ na byāhariṃ;<br>
Mettacitto hitavādī,<br>
idaṃ vacanamabraviṃ.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Cp_252' href='#ms21Cp_252'>Ms 21Cp_252</a><a class='ref msdiv' id='msdiv83' href='#msdiv83'>Msdiv 83</a>‘Ujjālehi mahāaggiṃ,<br>
papatissāmi rukkhato;<br>
Tvaṃ <span class='var' id='note64' title='supakkakālamaññāya (s2, s3) | sampattakālamaññāya (pts1)' href='#note64' title='supakkakālamaññāya (s2, s3) | sampattakālamaññāya (pts1)'>pakkakālamaññāya</span>,<br>
bhakkhaya maṃ pitāmaha’.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Cp_253' href='#ms21Cp_253'>Ms 21Cp_253</a><a class='ref msdiv' id='msdiv84' href='#msdiv84'>Msdiv 84</a>Iti sīlavataṃ hetu,<br>
nārakkhiṃ mama jīvitaṃ;<br>
Pabbājesiṃ cahaṃ tassa,<br>
sadā pāṇātipātikan”ti.</p>
</blockquote>
<p class='endsutta'><a class='ref sc' id='sc12' href='#sc12'>SC 12</a><a class='ref ms' id='ms21Cp_254' href='#ms21Cp_254'>Ms 21Cp_254</a><span class='var' id='note65' title='jayadisacariyaṃ (s2, s3) | jayaddisacariyaṃ (pts1) | alīnasattacariyaṃ (pts2)' href='#note65' title='jayadisacariyaṃ (s2, s3) | jayaddisacariyaṃ (pts1) | alīnasattacariyaṃ (pts2)'>Alīnasattucariyaṃ</span> navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
