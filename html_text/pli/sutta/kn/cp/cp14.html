<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp14' lang='pli'>
<header>
<ul>
<li class='division'>Cariyāpiṭaka</li>
<li>Hatthināgavagga</li>
<li>Sīlapāramī 4</li>
</ul>
<h1>Cūḷabodhicariya</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms21Cp_190' href='#ms21Cp_190'>Ms 21Cp_190</a><a class='ref msdiv' id='msdiv26' href='#msdiv26'>Msdiv 26</a>“Punāparaṃ yadā homi,<br>
<span class='var' id='note47' title='cullabodhi (bj)'>cūḷabodhi</span> susīlavā;<br>
Bhavaṃ disvāna bhayato,<br>
nekkhammaṃ abhinikkhamiṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Cp_191' href='#ms21Cp_191'>Ms 21Cp_191</a><a class='ref msdiv' id='msdiv27' href='#msdiv27'>Msdiv 27</a>Yā me dutiyikā āsi,<br>
brāhmaṇī kanakasannibhā;<br>
Sāpi vaṭṭe anapekkhā,<br>
nekkhammaṃ abhinikkhami.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Cp_192' href='#ms21Cp_192'>Ms 21Cp_192</a><a class='ref msdiv' id='msdiv28' href='#msdiv28'>Msdiv 28</a>Nirālayā chinnabandhū,<br>
anapekkhā kule gaṇe;<br>
Carantā gāmanigamaṃ,<br>
bārāṇasimupāgamuṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Cp_193' href='#ms21Cp_193'>Ms 21Cp_193</a><a class='ref msdiv' id='msdiv29' href='#msdiv29'>Msdiv 29</a>Tattha vasāma nipakā,<br>
asaṃsaṭṭhā kule gaṇe;<br>
Nirākule appasadde,<br>
rājuyyāne vasāmubho.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Cp_194' href='#ms21Cp_194'>Ms 21Cp_194</a><a class='ref msdiv' id='msdiv30' href='#msdiv30'>Msdiv 30</a>Uyyānadassanaṃ gantvā,<br>
rājā addasa brāhmaṇiṃ;<br>
Upagamma mamaṃ pucchi,<br>
‘tuyhesā kā kassa bhariyā’.</p>
<p><a class='ref sc' id='sc6' href='#sc6'>SC 6</a><a class='ref pts2ed' id='pts2ed17' href='#pts2ed17'>PTS 2nd ed. 17</a> <a class='ref ms' id='ms21Cp_195' href='#ms21Cp_195'>Ms 21Cp_195</a><a class='ref msdiv' id='msdiv31' href='#msdiv31'>Msdiv 31</a>Evaṃ vutte, ahaṃ tassa,<br>
idaṃ vacanamabraviṃ;<br>
‘Na mayhaṃ bhariyā esā,<br>
sahadhammā ekasāsanī’.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Cp_196' href='#ms21Cp_196'>Ms 21Cp_196</a><a class='ref msdiv' id='msdiv32' href='#msdiv32'>Msdiv 32</a><span class='var' id='note48' title='tassā (bj, s2, s3, pts1-2)'>Tissā</span> sārattagadhito,<br>
gāhāpetvāna ceṭake;<br>
Nippīḷayanto balasā,<br>
antepuraṃ pavesayi.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Cp_197' href='#ms21Cp_197'>Ms 21Cp_197</a><a class='ref msdiv' id='msdiv33' href='#msdiv33'>Msdiv 33</a>Odapattakiyā mayhaṃ,<br>
sahajā ekasāsanī;<br>
Ākaḍḍhitvā nayantiyā,<br>
kopo me upapajjatha.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Cp_198' href='#ms21Cp_198'>Ms 21Cp_198</a><a class='ref msdiv' id='msdiv34' href='#msdiv34'>Msdiv 34</a>Saha kope samuppanne,<br>
sīlabbatamanussariṃ;<br>
Tattheva kopaṃ niggaṇhiṃ,<br>
nādāsiṃ vaḍḍhitūpari.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Cp_199' href='#ms21Cp_199'>Ms 21Cp_199</a><a class='ref msdiv' id='msdiv35' href='#msdiv35'>Msdiv 35</a>Yadi naṃ brāhmaṇiṃ koci,<br>
koṭṭeyya tiṇhasattiyā;<br>
Neva sīlaṃ pabhindeyyaṃ,<br>
bodhiyāyeva kāraṇā.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Cp_200' href='#ms21Cp_200'>Ms 21Cp_200</a><a class='ref msdiv' id='msdiv36' href='#msdiv36'>Msdiv 36</a>Na mesā brāhmaṇī dessā,<br>
napi me balaṃ na vijjati;<br>
Sabbaññutaṃ piyaṃ mayhaṃ,<br>
tasmā sīlānurakkhisan”ti.</p>
</blockquote>
<p class='endsutta'><a class='ref sc' id='sc12' href='#sc12'>SC 12</a><a class='ref ms' id='ms21Cp_201' href='#ms21Cp_201'>Ms 21Cp_201</a><span class='var' id='note49' title='cullabodhicariyaṃ (bj)'>Cūḷabodhicariyaṃ</span> catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
