<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp31' lang='pli'>
<header>
<ul>
<li class='division'>Cariyāpiṭaka</li>
<li>Yudhañjayavagga</li>
<li>Saccapāramī 5</li>
</ul>
<h1>Kaṇhadīpāyanacariya</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref ms' id='ms21Cp_370'>Ms 21Cp_370</a><a class='ref msdiv' id='msdiv92'>Msdiv 92</a>“Punāparaṃ yadā homi,<br>
kaṇhadīpāyano isi;<br>
Paropaññāsavassāni,<br>
anabhiratocariṃ ahaṃ.</p>
<p><a class='ref sc' id='sc2'>SC 2</a><a class='ref ms' id='ms21Cp_371'>Ms 21Cp_371</a><a class='ref msdiv' id='msdiv93'>Msdiv 93</a>Na koci etaṃ jānāti,<br>
Anabhiratimanaṃ mama;<br>
Ahañhi kassaci nācikkhiṃ,<br>
Arati me carati mānase.</p>
<p><a class='ref sc' id='sc3'>SC 3</a><a class='ref pts1ed' id='pts1ed100'>PTS 1st ed. 100</a> <a class='ref pts2ed' id='pts2ed33'>PTS 2nd ed. 33</a> <a class='ref ms' id='ms21Cp_372'>Ms 21Cp_372</a><a class='ref msdiv' id='msdiv94'>Msdiv 94</a>Sabrahmacārī maṇḍabyo,<br>
sahāyo me mahāisi;<br>
Pubbakammasamāyutto,<br>
sūlamāropanaṃ labhi.</p>
<p><a class='ref sc' id='sc4'>SC 4</a><a class='ref ms' id='ms21Cp_373'>Ms 21Cp_373</a><a class='ref msdiv' id='msdiv95'>Msdiv 95</a>Tamahaṃ upaṭṭhahitvāna,<br>
ārogyamanupāpayiṃ;<br>
Āpucchitvāna āgañchiṃ,<br>
yaṃ mayhaṃ sakamassamaṃ.</p>
<p><a class='ref sc' id='sc5'>SC 5</a><a class='ref ms' id='ms21Cp_374'>Ms 21Cp_374</a><a class='ref msdiv' id='msdiv96'>Msdiv 96</a>Sahāyo brāhmaṇo mayhaṃ,<br>
bhariyaṃ ādāya puttakaṃ;<br>
Tayo janā samāgantvā,<br>
āgañchuṃ pāhunāgataṃ.</p>
<p><a class='ref sc' id='sc6'>SC 6</a><a class='ref ms' id='ms21Cp_375'>Ms 21Cp_375</a><a class='ref msdiv' id='msdiv97'>Msdiv 97</a>Sammodamāno tehi saha,<br>
nisinno sakamassame;<br>
Dārako vaṭṭamanukkhipaṃ,<br>
āsīvisamakopayi.</p>
<p><a class='ref sc' id='sc7'>SC 7</a><a class='ref ms' id='ms21Cp_376'>Ms 21Cp_376</a><a class='ref msdiv' id='msdiv98'>Msdiv 98</a>Tato so vaṭṭagataṃ maggaṃ,<br>
anvesanto kumārako;<br>
Āsīvisassa hatthena,<br>
uttamaṅgaṃ parāmasi.</p>
<p><a class='ref sc' id='sc8'>SC 8</a><a class='ref ms' id='ms21Cp_377'>Ms 21Cp_377</a><a class='ref msdiv' id='msdiv99'>Msdiv 99</a>Tassa āmasane kuddho,<br>
sappo visabalassito;<br>
Kupito paramakopena,<br>
aḍaṃsi dārakaṃ khaṇe.</p>
<p><a class='ref sc' id='sc9'>SC 9</a><a class='ref ms' id='ms21Cp_378'>Ms 21Cp_378</a><a class='ref msdiv' id='msdiv100'>Msdiv 100</a>Sahadaṭṭho <span class='var' id='note94' title='ativisena (s2, s3, pts1, mr)'>āsīvisena</span>,<br>
dārako <span class='var' id='note95' title='patati (pts1, mr)'>papati</span> bhūmiyaṃ;<br>
Tenāhaṃ dukkhito āsiṃ,<br>
mama vāhasi taṃ dukkhaṃ.</p>
<p><a class='ref sc' id='sc10'>SC 10</a><a class='ref ms' id='ms21Cp_379'>Ms 21Cp_379</a><a class='ref msdiv' id='msdiv101'>Msdiv 101</a>Tyāhaṃ assāsayitvāna,<br>
dukkhite sokasallite;<br>
Paṭhamaṃ akāsiṃ kiriyaṃ,<br>
aggaṃ saccaṃ varuttamaṃ.</p>
<p><a class='ref sc' id='sc11'>SC 11</a><a class='ref ms' id='ms21Cp_380'>Ms 21Cp_380</a><a class='ref msdiv' id='msdiv102'>Msdiv 102</a>‘Sattāhamevāhaṃ pasannacitto,<br>
Puññatthiko acariṃ brahmacariyaṃ;<br>
Athāparaṃ yaṃ caritaṃ mamedaṃ,<br>
Vassāni paññāsasamādhikāni.</p>
<p><a class='ref sc' id='sc12'>SC 12</a><a class='ref ms' id='ms21Cp_381'>Ms 21Cp_381</a><a class='ref msdiv' id='msdiv103'>Msdiv 103</a>Akāmako vāhi ahaṃ carāmi,<br>
Etena saccena suvatthi hotu;<br>
Hataṃ visaṃ jīvatu yaññadatto’.</p>
<p><a class='ref sc' id='sc13'>SC 13</a><a class='ref ms' id='ms21Cp_382'>Ms 21Cp_382</a><a class='ref msdiv' id='msdiv104'>Msdiv 104</a>Saha sacce kate mayhaṃ,<br>
visavegena vedhito;<br>
Abujjhitvāna vuṭṭhāsi,<br>
arogo cāsi māṇavo;<br>
Saccena me samo natthi,<br>
esā me saccapāramī”ti.</p>
</blockquote>
<p class='endsutta'><a class='ref sc' id='sc14'>SC 14</a><a class='ref ms' id='ms21Cp_383'>Ms 21Cp_383</a>Kaṇhadīpāyanacariyaṃ ekādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
