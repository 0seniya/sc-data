<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp9' lang='pli'>
<header>
<ul>
<li class='division'>Cariyāpiṭaka</li>
<li>Akittivagga</li>
<li>Dānapāramī 9</li>
</ul>
<h1>Vessantaracariya</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref pts2ed' id='pts2ed7'>PTS 2nd ed. 7</a> <a class='ref ms' id='ms21Cp_76'>Ms 21Cp_76</a><a class='ref msdiv' id='msdiv67'>Msdiv 67</a>“Yā me ahosi janikā,<br>
<span class='var' id='note20' title='phusatī (bj, pts2)'>phussatī</span> nāma khattiyā;<br>
Sā atītāsu jātīsu,<br>
sakkassa mahesī piyā.</p>
<p><a class='ref sc' id='sc2'>SC 2</a><a class='ref ms' id='ms21Cp_77'>Ms 21Cp_77</a><a class='ref msdiv' id='msdiv68'>Msdiv 68</a>Tassā āyukkhayaṃ ñatvā,<br>
devindo etadabravi;<br>
‘Dadāmi te dasa vare,<br>
varabhadde yadicchasi’.</p>
<p><a class='ref sc' id='sc3'>SC 3</a><a class='ref ms' id='ms21Cp_78'>Ms 21Cp_78</a><a class='ref msdiv' id='msdiv69'>Msdiv 69</a>Evaṃ vuttā ca sā devī,<br>
sakkaṃ punidamabravi;<br>
‘Kiṃ nu me aparādhatthi,<br>
kiṃ nu dessā ahaṃ tava;<br>
Rammā cāvesi maṃ ṭhānā,<br>
vātova dharaṇīruhaṃ’.</p>
<p><a class='ref sc' id='sc4'>SC 4</a><a class='ref ms' id='ms21Cp_79'>Ms 21Cp_79</a><a class='ref msdiv' id='msdiv70'>Msdiv 70</a>Evaṃ vutto ca so sakko,<br>
puna tassidamabravi;<br>
‘Na ceva te kataṃ pāpaṃ,<br>
na ca me tvaṃsi appiyā.</p>
<p><a class='ref sc' id='sc5'>SC 5</a><a class='ref pts1ed' id='pts1ed79'>PTS 1st ed. 79</a> <a class='ref ms' id='ms21Cp_80'>Ms 21Cp_80</a><a class='ref msdiv' id='msdiv71'>Msdiv 71</a>Ettakaṃyeva te āyu,<br>
cavanakālo bhavissati;<br>
Paṭiggaṇha mayā dinne,<br>
vare dasa varuttame’.</p>
<p><a class='ref sc' id='sc6'>SC 6</a><a class='ref ms' id='ms21Cp_81'>Ms 21Cp_81</a><a class='ref msdiv' id='msdiv72'>Msdiv 72</a>Sakkena sā dinnavarā,<br>
tuṭṭhahaṭṭhā pamoditā;<br>
Mamaṃ abbhantaraṃ katvā,<br>
phussatī dasa vare varī.</p>
<p><a class='ref sc' id='sc7'>SC 7</a><a class='ref ms' id='ms21Cp_82'>Ms 21Cp_82</a><a class='ref msdiv' id='msdiv73'>Msdiv 73</a>Tato cutā sā phussatī,<br>
khattiye upapajjatha;<br>
Jetuttaramhi nagare,<br>
sañjayena samāgami.</p>
<p><a class='ref sc' id='sc8'>SC 8</a><a class='ref ms' id='ms21Cp_83'>Ms 21Cp_83</a><a class='ref msdiv' id='msdiv74'>Msdiv 74</a>Yadāhaṃ phussatiyā kucchiṃ,<br>
okkanto piyamātuyā;<br>
Mama tejena me mātā,<br>
sadā dānaratā ahu.</p>
<p><a class='ref sc' id='sc9'>SC 9</a><a class='ref ms' id='ms21Cp_84'>Ms 21Cp_84</a><a class='ref msdiv' id='msdiv75'>Msdiv 75</a>Adhane āture jiṇṇe,<br>
yācake <span class='var' id='note21' title='paṭṭhike (pts1) | pathike (mr)'>addhike</span> jane;<br>
Samaṇe brāhmaṇe khīṇe,<br>
deti dānaṃ akiñcane.</p>
<p><a class='ref sc' id='sc10'>SC 10</a><a class='ref ms' id='ms21Cp_85'>Ms 21Cp_85</a><a class='ref msdiv' id='msdiv76'>Msdiv 76</a>Dasa māse dhārayitvāna,<br>
karonte puraṃ padakkhiṇaṃ;<br>
Vessānaṃ vīthiyā majjhe,<br>
janesi phussatī mamaṃ.</p>
<p><a class='ref sc' id='sc11'>SC 11</a><a class='ref ms' id='ms21Cp_86'>Ms 21Cp_86</a><a class='ref msdiv' id='msdiv77'>Msdiv 77</a>Na mayhaṃ mattikaṃ nāmaṃ,<br>
napi pettikasambhavaṃ;<br>
Jātettha vessavīthiyā,<br>
tasmā vessantaro ahu.</p>
<p><a class='ref sc' id='sc12'>SC 12</a><a class='ref ms' id='ms21Cp_87'>Ms 21Cp_87</a><a class='ref msdiv' id='msdiv78'>Msdiv 78</a>Yadāhaṃ dārako homi,<br>
jātiyā aṭṭhavassiko;<br>
Tadā nisajja pāsāde,<br>
dānaṃ dātuṃ vicintayiṃ.</p>
<p><a class='ref sc' id='sc13'>SC 13</a><a class='ref pts2ed' id='pts2ed8'>PTS 2nd ed. 8</a> <a class='ref ms' id='ms21Cp_88'>Ms 21Cp_88</a><a class='ref msdiv' id='msdiv79'>Msdiv 79</a>‘Hadayaṃ dadeyyaṃ cakkhuṃ,<br>
maṃsampi rudhirampi ca;<br>
Dadeyyaṃ kāyaṃ sāvetvā,<br>
yadi koci yācaye mamaṃ’.</p>
<p><a class='ref sc' id='sc14'>SC 14</a><a class='ref ms' id='ms21Cp_89'>Ms 21Cp_89</a><a class='ref msdiv' id='msdiv80'>Msdiv 80</a>Sabhāvaṃ cintayantassa,<br>
akampitamasaṇṭhitaṃ;<br>
Akampi tattha pathavī,<br>
sineruvanavaṭaṃsakā.</p>
<p><a class='ref sc' id='sc15'>SC 15</a><a class='ref ms' id='ms21Cp_90'>Ms 21Cp_90</a><a class='ref msdiv' id='msdiv81'>Msdiv 81</a>Anvaddhamāse pannarase,<br>
puṇṇamāse uposathe;<br>
Paccayaṃ nāgamāruyha,<br>
dānaṃ dātuṃ upāgamiṃ.</p>
<p><a class='ref sc' id='sc16'>SC 16</a><a class='ref ms' id='ms21Cp_91'>Ms 21Cp_91</a><a class='ref msdiv' id='msdiv82'>Msdiv 82</a>Kaliṅgaraṭṭhavisayā,<br>
brāhmaṇā upagañchu maṃ;<br>
Ayācuṃ maṃ hatthināgaṃ,<br>
dhaññaṃ maṅgalasammataṃ.</p>
<p><a class='ref sc' id='sc17'>SC 17</a><a class='ref ms' id='ms21Cp_92'>Ms 21Cp_92</a><a class='ref msdiv' id='msdiv83'>Msdiv 83</a>‘Avuṭṭhiko janapado,<br>
dubbhikkho chātako mahā;<br>
Dadāhi pavaraṃ nāgaṃ,<br>
sabbasetaṃ gajuttamaṃ’.</p>
<p><a class='ref sc' id='sc18'>SC 18</a><a class='ref ms' id='ms21Cp_93'>Ms 21Cp_93</a><a class='ref msdiv' id='msdiv84'>Msdiv 84</a>Dadāmi na vikampāmi,<br>
yaṃ maṃ yācanti brāhmaṇā;<br>
Santaṃ <span class='var' id='note22' title='nappatiguyhāmi (si, mr) | nappaṭiguyhāmi (s2, s3)'>nappatigūhāmi</span>,<br>
dāne me ramate mano.</p>
<p><a class='ref sc' id='sc19'>SC 19</a><a class='ref ms' id='ms21Cp_94'>Ms 21Cp_94</a><a class='ref msdiv' id='msdiv85'>Msdiv 85</a>Na me yācakamanuppatte,<br>
paṭikkhepo anucchavo;<br>
Mā me bhijji samādānaṃ,<br>
dassāmi vipulaṃ gajaṃ.</p>
<p><a class='ref sc' id='sc20'>SC 20</a><a class='ref ms' id='ms21Cp_95'>Ms 21Cp_95</a><a class='ref msdiv' id='msdiv86'>Msdiv 86</a>Nāgaṃ gahetvā soṇḍāya,<br>
bhiṅgāre ratanāmaye;<br>
Jalaṃ hatthe ākiritvā,<br>
brāhmaṇānaṃ adaṃ gajaṃ.</p>
<p><a class='ref sc' id='sc21'>SC 21</a><a class='ref ms' id='ms21Cp_96'>Ms 21Cp_96</a><a class='ref msdiv' id='msdiv87'>Msdiv 87</a>Punāparaṃ dadantassa,<br>
sabbasetaṃ gajuttamaṃ;<br>
Tadāpi pathavī kampi,<br>
sineruvanavaṭaṃsakā.</p>
<p><a class='ref sc' id='sc22'>SC 22</a><a class='ref ms' id='ms21Cp_97'>Ms 21Cp_97</a><a class='ref msdiv' id='msdiv88'>Msdiv 88</a>Tassa nāgassa dānena,<br>
sivayo kuddhā samāgatā;<br>
Pabbājesuṃ sakā raṭṭhā,<br>
‘vaṅkaṃ gacchatu pabbataṃ’.</p>
<p><a class='ref sc' id='sc23'>SC 23</a><a class='ref ms' id='ms21Cp_98'>Ms 21Cp_98</a><a class='ref msdiv' id='msdiv89'>Msdiv 89</a>Tesaṃ nicchubhamānānaṃ,<br>
akampitamasaṇṭhitaṃ;<br>
Mahādānaṃ pavattetuṃ,<br>
ekaṃ varamayācisaṃ.</p>
<p><a class='ref sc' id='sc24'>SC 24</a><a class='ref pts1ed' id='pts1ed80'>PTS 1st ed. 80</a> <a class='ref ms' id='ms21Cp_99'>Ms 21Cp_99</a><a class='ref msdiv' id='msdiv90'>Msdiv 90</a>Yācitā sivayo sabbe,<br>
ekaṃ varamadaṃsu me;<br>
Sāvayitvā kaṇṇabheriṃ,<br>
mahādānaṃ dadāmahaṃ.</p>
<p><a class='ref sc' id='sc25'>SC 25</a><a class='ref ms' id='ms21Cp_100'>Ms 21Cp_100</a><a class='ref msdiv' id='msdiv91'>Msdiv 91</a>Athettha vattatī saddo,<br>
tumulo bheravo mahā;<br>
Dānenimaṃ nīharanti,<br>
puna dānaṃ dadātayaṃ.</p>
<p><a class='ref sc' id='sc26'>SC 26</a><a class='ref ms' id='ms21Cp_101'>Ms 21Cp_101</a><a class='ref msdiv' id='msdiv92'>Msdiv 92</a>Hatthiṃ asse rathe datvā,<br>
dāsiṃ dāsaṃ gavaṃ dhanaṃ;<br>
Mahādānaṃ daditvāna,<br>
nagarā nikkhamiṃ tadā.</p>
<p><a class='ref sc' id='sc27'>SC 27</a><a class='ref ms' id='ms21Cp_102'>Ms 21Cp_102</a><a class='ref msdiv' id='msdiv93'>Msdiv 93</a>Nikkhamitvāna nagarā,<br>
nivattitvā vilokite;<br>
Tadāpi pathavī kampi,<br>
sineruvanavaṭaṃsakā.</p>
<p><a class='ref sc' id='sc28'>SC 28</a><a class='ref ms' id='ms21Cp_103'>Ms 21Cp_103</a><a class='ref msdiv' id='msdiv94'>Msdiv 94</a>Catuvāhiṃ rathaṃ datvā,<br>
ṭhatvā cātummahāpathe;<br>
Ekākiyo adutiyo,<br>
maddideviṃ idamabraviṃ.</p>
<p><a class='ref sc' id='sc29'>SC 29</a><a class='ref pts2ed' id='pts2ed9'>PTS 2nd ed. 9</a> <a class='ref ms' id='ms21Cp_104'>Ms 21Cp_104</a><a class='ref msdiv' id='msdiv95'>Msdiv 95</a>‘Tvaṃ maddi kaṇhaṃ gaṇhāhi,<br>
lahukā esā kaniṭṭhikā;<br>
Ahaṃ jāliṃ gahessāmi,<br>
garuko bhātiko hi so’.</p>
<p><a class='ref sc' id='sc30'>SC 30</a><a class='ref ms' id='ms21Cp_105'>Ms 21Cp_105</a><a class='ref msdiv' id='msdiv96'>Msdiv 96</a>Padumaṃ puṇḍarīkaṃva,<br>
maddī kaṇhājinaggahī;<br>
Ahaṃ suvaṇṇabimbaṃva,<br>
jāliṃ khattiyamaggahiṃ.</p>
<p><a class='ref sc' id='sc31'>SC 31</a><a class='ref ms' id='ms21Cp_106'>Ms 21Cp_106</a><a class='ref msdiv' id='msdiv97'>Msdiv 97</a>Abhijātā sukhumālā,<br>
khattiyā caturo janā;<br>
Visamaṃ samaṃ akkamantā,<br>
vaṅkaṃ gacchāma pabbataṃ.</p>
<p><a class='ref sc' id='sc32'>SC 32</a><a class='ref ms' id='ms21Cp_107'>Ms 21Cp_107</a><a class='ref msdiv' id='msdiv98'>Msdiv 98</a>Ye keci manujā enti,<br>
anumagge paṭippathe;<br>
Maggante paṭipucchāma,<br>
‘kuhiṃ <span class='var' id='note23' title='vaṅkata ... (bj, s2, s3, pts1-2)'>vaṅkantapabbato</span>’.</p>
<p><a class='ref sc' id='sc33'>SC 33</a><a class='ref ms' id='ms21Cp_108'>Ms 21Cp_108</a><a class='ref msdiv' id='msdiv99'>Msdiv 99</a>Te tattha amhe passitvā,<br>
karuṇaṃ giramudīrayuṃ;<br>
Dukkhante paṭivedenti,<br>
dūre vaṅkantapabbato.</p>
<p><a class='ref sc' id='sc34'>SC 34</a><a class='ref ms' id='ms21Cp_109'>Ms 21Cp_109</a><a class='ref msdiv' id='msdiv100'>Msdiv 100</a>Yadi passanti pavane,<br>
dārakā phaline dume;<br>
Tesaṃ phalānaṃ hetumhi,<br>
uparodanti dārakā.</p>
<p><a class='ref sc' id='sc35'>SC 35</a><a class='ref ms' id='ms21Cp_110'>Ms 21Cp_110</a><a class='ref msdiv' id='msdiv101'>Msdiv 101</a>Rodante dārake disvā,<br>
<span class='var' id='note24' title='ubbiggā (si) | ubbhiggā (s2, s3, km) | ubbidhā (pts1)'>ubbiddhā</span> vipulā dumā;<br>
Sayamevoṇamitvāna,<br>
upagacchanti dārake.</p>
<p><a class='ref sc' id='sc36'>SC 36</a><a class='ref ms' id='ms21Cp_111'>Ms 21Cp_111</a><a class='ref msdiv' id='msdiv102'>Msdiv 102</a>Idaṃ acchariyaṃ disvā,<br>
abbhutaṃ lomahaṃsanaṃ;<br>
<span class='var' id='note25' title='sādhukāraṃ (sabbattha)'>Sāhukāraṃ</span> pavattesi,<br>
maddī sabbaṅgasobhanā.</p>
<p><a class='ref sc' id='sc37'>SC 37</a><a class='ref ms' id='ms21Cp_112'>Ms 21Cp_112</a><a class='ref msdiv' id='msdiv103'>Msdiv 103</a>Accheraṃ vata lokasmiṃ,<br>
abbhutaṃ lomahaṃsanaṃ;<br>
Vessantarassa tejena,<br>
sayamevoṇatā dumā.</p>
<p><a class='ref sc' id='sc38'>SC 38</a><a class='ref ms' id='ms21Cp_113'>Ms 21Cp_113</a><a class='ref msdiv' id='msdiv104'>Msdiv 104</a>Saṅkhipiṃsu pathaṃ yakkhā,<br>
anukampāya dārake;<br>
<span class='var' id='note26' title='nikkhantadivaseyeva (bj, pts2)'>Nikkhantadivaseneva</span>,<br>
cetaraṭṭhamupāgamuṃ.</p>
<p><a class='ref sc' id='sc39'>SC 39</a><a class='ref ms' id='ms21Cp_114'>Ms 21Cp_114</a><a class='ref msdiv' id='msdiv105'>Msdiv 105</a>Saṭṭhirājasahassāni,<br>
tadā vasanti mātule;<br>
Sabbe pañjalikā hutvā,<br>
rodamānā upāgamuṃ.</p>
<p><a class='ref sc' id='sc40'>SC 40</a><a class='ref ms' id='ms21Cp_115'>Ms 21Cp_115</a><a class='ref msdiv' id='msdiv106'>Msdiv 106</a>Tattha vattetvā sallāpaṃ,<br>
cetehi cetaputtehi;<br>
Te tato nikkhamitvāna,<br>
vaṅkaṃ agamu pabbataṃ.</p>
<p><a class='ref sc' id='sc41'>SC 41</a><a class='ref ms' id='ms21Cp_116'>Ms 21Cp_116</a><a class='ref msdiv' id='msdiv107'>Msdiv 107</a>Āmantayitvā devindo,<br>
<span class='var' id='note27' title='vissukammaṃ (s2, s3, pts1) | visukammaṃ (mr)'>vissakammaṃ</span> mahiddhikaṃ;<br>
Assamaṃ sukataṃ rammaṃ,<br>
paṇṇasālaṃ sumāpaya.</p>
<p><a class='ref sc' id='sc42'>SC 42</a><a class='ref pts1ed' id='pts1ed81'>PTS 1st ed. 81</a> <a class='ref ms' id='ms21Cp_117'>Ms 21Cp_117</a><a class='ref msdiv' id='msdiv108'>Msdiv 108</a>Sakkassa vacanaṃ sutvā,<br>
vissakammo mahiddhiko;<br>
Assamaṃ sukataṃ rammaṃ,<br>
paṇṇasālaṃ sumāpayi.</p>
<p><a class='ref sc' id='sc43'>SC 43</a><a class='ref ms' id='ms21Cp_118'>Ms 21Cp_118</a><a class='ref msdiv' id='msdiv109'>Msdiv 109</a>Ajjhogāhetvā pavanaṃ,<br>
appasaddaṃ nirākulaṃ;<br>
Caturo janā mayaṃ tattha,<br>
vasāma pabbatantare.</p>
<p><a class='ref sc' id='sc44'>SC 44</a><a class='ref ms' id='ms21Cp_119'>Ms 21Cp_119</a><a class='ref msdiv' id='msdiv110'>Msdiv 110</a>Ahañca maddidevī ca,<br>
jālī kaṇhājinā cubho;<br>
Aññamaññaṃ sokanudā,<br>
vasāma assame tadā.</p>
<p><a class='ref sc' id='sc45'>SC 45</a><a class='ref pts2ed' id='pts2ed10'>PTS 2nd ed. 10</a> <a class='ref ms' id='ms21Cp_120'>Ms 21Cp_120</a><a class='ref msdiv' id='msdiv111'>Msdiv 111</a>Dārake anurakkhanto,<br>
asuñño homi assame;<br>
Maddī phalaṃ āharitvā,<br>
poseti sā tayo jane.</p>
<p><a class='ref sc' id='sc46'>SC 46</a><a class='ref ms' id='ms21Cp_121'>Ms 21Cp_121</a><a class='ref msdiv' id='msdiv112'>Msdiv 112</a>Pavane vasamānassa,<br>
addhiko maṃ upāgami;<br>
Āyāci puttake mayhaṃ,<br>
jāliṃ kaṇhājinaṃ cubho.</p>
<p><a class='ref sc' id='sc47'>SC 47</a><a class='ref ms' id='ms21Cp_122'>Ms 21Cp_122</a><a class='ref msdiv' id='msdiv113'>Msdiv 113</a>Yācakaṃ upagataṃ disvā,<br>
hāso me upapajjatha;<br>
Ubho putte gahetvāna,<br>
adāsiṃ brāhmaṇe tadā.</p>
<p><a class='ref sc' id='sc48'>SC 48</a><a class='ref ms' id='ms21Cp_123'>Ms 21Cp_123</a><a class='ref msdiv' id='msdiv114'>Msdiv 114</a>Sake putte cajantassa,<br>
jūjake brāhmaṇe yadā;<br>
Tadāpi pathavī kampi,<br>
sineruvanavaṭaṃsakā.</p>
<p><a class='ref sc' id='sc49'>SC 49</a><a class='ref ms' id='ms21Cp_124'>Ms 21Cp_124</a><a class='ref msdiv' id='msdiv115'>Msdiv 115</a>Punadeva sakko oruyha,<br>
hutvā brāhmaṇasannibho;<br>
Āyāci maṃ maddideviṃ,<br>
sīlavantiṃ patibbataṃ.</p>
<p><a class='ref sc' id='sc50'>SC 50</a><a class='ref ms' id='ms21Cp_125'>Ms 21Cp_125</a><a class='ref msdiv' id='msdiv116'>Msdiv 116</a>Maddiṃ hatthe gahetvāna,<br>
udakañjali pūriya;<br>
Pasannamanasaṅkappo,<br>
tassa maddiṃ adāsahaṃ.</p>
<p><a class='ref sc' id='sc51'>SC 51</a><a class='ref ms' id='ms21Cp_126'>Ms 21Cp_126</a><a class='ref msdiv' id='msdiv117'>Msdiv 117</a>Maddiyā dīyamānāya,<br>
gagane devā pamoditā;<br>
Tadāpi pathavī kampi,<br>
sineruvanavaṭaṃsakā.</p>
<p><a class='ref sc' id='sc52'>SC 52</a><a class='ref ms' id='ms21Cp_127'>Ms 21Cp_127</a><a class='ref msdiv' id='msdiv118'>Msdiv 118</a>Jāliṃ kaṇhājinaṃ dhītaṃ,<br>
maddideviṃ patibbataṃ;<br>
Cajamāno na cintesiṃ,<br>
bodhiyāyeva kāraṇā.</p>
<p><a class='ref sc' id='sc53'>SC 53</a><a class='ref ms' id='ms21Cp_128'>Ms 21Cp_128</a><a class='ref msdiv' id='msdiv119'>Msdiv 119</a>Na me dessā ubho puttā,<br>
maddidevī na dessiyā;<br>
Sabbaññutaṃ piyaṃ mayhaṃ,<br>
tasmā piye adāsahaṃ.</p>
<p><a class='ref sc' id='sc54'>SC 54</a><a class='ref ms' id='ms21Cp_129'>Ms 21Cp_129</a><a class='ref msdiv' id='msdiv120'>Msdiv 120</a>Punāparaṃ brahāraññe,<br>
mātāpitusamāgame;<br>
Karuṇaṃ paridevante,<br>
sallapante sukhaṃ dukhaṃ.</p>
<p><a class='ref sc' id='sc55'>SC 55</a><a class='ref ms' id='ms21Cp_130'>Ms 21Cp_130</a><a class='ref msdiv' id='msdiv121'>Msdiv 121</a>Hirottappena <span class='var' id='note30' title='garūnaṃ (s2, s3, mr)'>garunā</span>,<br>
ubhinnaṃ upasaṅkami;<br>
Tadāpi pathavī kampi,<br>
sineruvanavaṭaṃsakā.</p>
<p><a class='ref sc' id='sc56'>SC 56</a><a class='ref ms' id='ms21Cp_131'>Ms 21Cp_131</a><a class='ref msdiv' id='msdiv122'>Msdiv 122</a>Punāparaṃ brahāraññā,<br>
nikkhamitvā sañātibhi;<br>
Pavisāmi puraṃ rammaṃ,<br>
jetuttaraṃ puruttamaṃ.</p>
<p><a class='ref sc' id='sc57'>SC 57</a><a class='ref ms' id='ms21Cp_132'>Ms 21Cp_132</a><a class='ref msdiv' id='msdiv123'>Msdiv 123</a>Ratanāni satta vassiṃsu,<br>
mahāmegho pavassatha;<br>
Tadāpi pathavī kampi,<br>
sineruvanavaṭaṃsakā.</p>
<p><a class='ref sc' id='sc58'>SC 58</a><a class='ref ms' id='ms21Cp_133'>Ms 21Cp_133</a><a class='ref msdiv' id='msdiv124'>Msdiv 124</a>Acetanāyaṃ pathavī,<br>
aviññāya sukhaṃ dukhaṃ;<br>
Sāpi dānabalā mayhaṃ,<br>
sattakkhattuṃ pakampathā”ti.</p>
</blockquote>
<p class='endsutta'><a class='ref sc' id='sc59'>SC 59</a><a class='ref ms' id='ms21Cp_134'>Ms 21Cp_134</a>Vessantaracariyaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
