<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp22' lang='pli'>
<header>
<ul>
<li class='division'>Cariyāpiṭaka</li>
<li>Yudhañjayavagga</li>
<li>Nekkhammapāramī 2</li>
</ul>
<h1>Somanassacariya</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms21Cp_276' href='#ms21Cp_276'>Ms 21Cp_276</a><a class='ref msdiv' id='msdiv7' href='#msdiv7'>Msdiv 7</a>“Punāparaṃ yadā homi,<br>
indapatthe puruttame;<br>
Kāmito dayito putto,<br>
somanassoti vissuto.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Cp_277' href='#ms21Cp_277'>Ms 21Cp_277</a><a class='ref msdiv' id='msdiv8' href='#msdiv8'>Msdiv 8</a>Sīlavā guṇasampanno,<br>
kalyāṇapaṭibhānavā;<br>
Vuḍḍhāpacāyī hirīmā,<br>
saṅgahesu ca kovido.</p>
<p><a class='ref sc' id='sc3' href='#sc3'>SC 3</a><a class='ref pts2ed' id='pts2ed25' href='#pts2ed25'>PTS 2nd ed. 25</a> <a class='ref ms' id='ms21Cp_278' href='#ms21Cp_278'>Ms 21Cp_278</a><a class='ref msdiv' id='msdiv9' href='#msdiv9'>Msdiv 9</a>Tassa rañño patikaro,<br>
ahosi kuhakatāpaso;<br>
Ārāmaṃ mālāvacchañca,<br>
ropayitvāna jīvati.</p>
<p><a class='ref sc' id='sc4' href='#sc4'>SC 4</a><a class='ref pts1ed' id='pts1ed93' href='#pts1ed93'>PTS 1st ed. 93</a> <a class='ref ms' id='ms21Cp_279' href='#ms21Cp_279'>Ms 21Cp_279</a><a class='ref msdiv' id='msdiv10' href='#msdiv10'>Msdiv 10</a>Tamahaṃ disvāna kuhakaṃ,<br>
thusarāsiṃva ataṇḍulaṃ;<br>
Dumaṃva anto susiraṃ,<br>
kadaliṃva asārakaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Cp_280' href='#ms21Cp_280'>Ms 21Cp_280</a><a class='ref msdiv' id='msdiv11' href='#msdiv11'>Msdiv 11</a>Natthimassa sataṃ dhammo,<br>
sāmaññāpagato ayaṃ;<br>
Hirīsukkadhammajahito,<br>
jīvitavuttikāraṇā.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Cp_281' href='#ms21Cp_281'>Ms 21Cp_281</a><a class='ref msdiv' id='msdiv12' href='#msdiv12'>Msdiv 12</a>Kupito <span class='var' id='note71' title='ahosi (bj, pts1-2) | āsi (s2, s3)'>ahu</span> paccanto,<br>
aṭavīhi parantihi;<br>
Taṃ nisedhetuṃ gacchanto,<br>
anusāsi pitā mamaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Cp_282' href='#ms21Cp_282'>Ms 21Cp_282</a><a class='ref msdiv' id='msdiv13' href='#msdiv13'>Msdiv 13</a>‘Mā pamajji tuvaṃ tāta,<br>
jaṭilaṃ uggatāpanaṃ;<br>
Yadicchakaṃ pavattehi,<br>
sabbakāmadado hi so’.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Cp_283' href='#ms21Cp_283'>Ms 21Cp_283</a><a class='ref msdiv' id='msdiv14' href='#msdiv14'>Msdiv 14</a>Tamahaṃ gantvānupaṭṭhānaṃ,<br>
Idaṃ vacanamabraviṃ;<br>
‘Kacci te gahapati kusalaṃ,<br>
Kiṃ vā te āharīyatu’.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Cp_284' href='#ms21Cp_284'>Ms 21Cp_284</a><a class='ref msdiv' id='msdiv15' href='#msdiv15'>Msdiv 15</a>Tena so kupito āsi,<br>
kuhako mānanissito;<br>
‘Ghātāpemi tuvaṃ ajja,<br>
raṭṭhā pabbājayāmi vā’.</p>
<p><a class='ref sc' id='sc10' href='#sc10'>SC 10</a><a class='ref ms' id='ms21Cp_285' href='#ms21Cp_285'>Ms 21Cp_285</a><a class='ref msdiv' id='msdiv16' href='#msdiv16'>Msdiv 16</a>Nisedhayitvā paccantaṃ,<br>
rājā kuhakamabravi;<br>
‘Kacci te bhante khamanīyaṃ,<br>
sammāno te pavattito’.</p>
<p><a class='ref sc' id='sc11' href='#sc11'>SC 11</a><a class='ref ms' id='ms21Cp_286' href='#ms21Cp_286'>Ms 21Cp_286</a><a class='ref msdiv' id='msdiv17' href='#msdiv17'>Msdiv 17</a>Tassa ācikkhatī pāpo,<br>
kumāro yathā nāsiyo;<br>
Tassa taṃ vacanaṃ sutvā,<br>
āṇāpesi mahīpati.</p>
<p><a class='ref sc' id='sc12' href='#sc12'>SC 12</a><a class='ref ms' id='ms21Cp_287' href='#ms21Cp_287'>Ms 21Cp_287</a><a class='ref msdiv' id='msdiv18' href='#msdiv18'>Msdiv 18</a>‘Sīsaṃ tattheva chinditvā,<br>
katvāna catukhaṇḍikaṃ;<br>
Rathiyā rathiyaṃ dassetha,<br>
sā gati jaṭilahīḷitā’.</p>
<p><a class='ref sc' id='sc13' href='#sc13'>SC 13</a><a class='ref ms' id='ms21Cp_288' href='#ms21Cp_288'>Ms 21Cp_288</a><a class='ref msdiv' id='msdiv19' href='#msdiv19'>Msdiv 19</a>Tattha kāraṇikā gantvā,<br>
caṇḍā luddā akāruṇā;<br>
Mātu aṅke nisinnassa,<br>
ākaḍḍhitvā nayanti maṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms21Cp_289' href='#ms21Cp_289'>Ms 21Cp_289</a><a class='ref msdiv' id='msdiv20' href='#msdiv20'>Msdiv 20</a>Tesāhaṃ evamavacaṃ,<br>
bandhataṃ gāḷhabandhanaṃ;<br>
‘Rañño dassetha maṃ khippaṃ,<br>
rājakiriyāni atthi me’.</p>
<p><a class='ref sc' id='sc15' href='#sc15'>SC 15</a><a class='ref ms' id='ms21Cp_290' href='#ms21Cp_290'>Ms 21Cp_290</a><a class='ref msdiv' id='msdiv21' href='#msdiv21'>Msdiv 21</a>Te maṃ rañño dassayiṃsu,<br>
pāpassa pāpasevino;<br>
Disvāna taṃ saññāpesiṃ,<br>
mamañca vasamānayiṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms21Cp_291' href='#ms21Cp_291'>Ms 21Cp_291</a><a class='ref msdiv' id='msdiv22' href='#msdiv22'>Msdiv 22</a>So maṃ tattha khamāpesi,<br>
mahārajjamadāsi me;<br>
Sohaṃ tamaṃ dālayitvā,<br>
pabbajiṃ anagāriyaṃ.</p>
<p><a class='ref sc' id='sc17' href='#sc17'>SC 17</a><a class='ref ms' id='ms21Cp_292' href='#ms21Cp_292'>Ms 21Cp_292</a><a class='ref msdiv' id='msdiv23' href='#msdiv23'>Msdiv 23</a>Na me dessaṃ mahārajjaṃ,<br>
kāmabhogo na dessiyo;<br>
Sabbaññutaṃ piyaṃ mayhaṃ,<br>
tasmā rajjaṃ pariccajin”ti.</p>
</blockquote>
<p class='endsutta'><a class='ref sc' id='sc18' href='#sc18'>SC 18</a><a class='ref ms' id='ms21Cp_293' href='#ms21Cp_293'>Ms 21Cp_293</a>Somanassacariyaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
