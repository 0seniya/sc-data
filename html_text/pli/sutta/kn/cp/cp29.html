<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp29' lang='pli'>
<header>
<ul>
<li class='division'>Cariyāpiṭaka</li>
<li>Yudhañjayavagga</li>
<li>Saccapāramī 3</li>
</ul>
<h1>Vaṭṭapotakacariya</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref pts1ed' id='pts1ed98'>PTS 1st ed. 98</a> <a class='ref pts2ed' id='pts2ed31'>PTS 2nd ed. 31</a> <a class='ref ms' id='ms21Cp_348'>Ms 21Cp_348</a><a class='ref msdiv' id='msdiv72'>Msdiv 72</a>“Punāparaṃ yadā homi,<br>
magadhe vaṭṭapotako;<br>
Ajātapakkho taruṇo,<br>
maṃsapesi kulāvake.</p>
<p><a class='ref sc' id='sc2'>SC 2</a><a class='ref ms' id='ms21Cp_349'>Ms 21Cp_349</a><a class='ref msdiv' id='msdiv73'>Msdiv 73</a><span class='var' id='note87' title='mukhatuṇḍenāharitvā (bj) | mukhatuṇḍakena āharitvā (s2, s3)'>Mukhatuṇḍakenāharitvā</span>,<br>
mātā posayatī mamaṃ;<br>
Tassā phassena jīvāmi,<br>
natthi me kāyikaṃ balaṃ.</p>
<p><a class='ref sc' id='sc3'>SC 3</a><a class='ref ms' id='ms21Cp_350'>Ms 21Cp_350</a><a class='ref msdiv' id='msdiv74'>Msdiv 74</a>Saṃvacchare gimhasamaye,<br>
<span class='var' id='note88' title='davadāho (s2, s3) | vanadāho (mr)'>davaḍāho</span> padippati;<br>
Upagacchati amhākaṃ,<br>
pāvako kaṇhavattanī.</p>
<p><a class='ref sc' id='sc4'>SC 4</a><a class='ref ms' id='ms21Cp_351'>Ms 21Cp_351</a><a class='ref msdiv' id='msdiv75'>Msdiv 75</a>Dhamadhamāiti evaṃ,<br>
saddāyanto mahāsikhī;<br>
Anupubbena jhāpento,<br>
aggi mamamupāgami.</p>
<p><a class='ref sc' id='sc5'>SC 5</a><a class='ref ms' id='ms21Cp_352'>Ms 21Cp_352</a><a class='ref msdiv' id='msdiv76'>Msdiv 76</a>Aggivegabhayātītā,<br>
tasitā mātāpitā mama;<br>
Kulāvake maṃ chaḍḍetvā,<br>
attānaṃ parimocayuṃ.</p>
<p><a class='ref sc' id='sc6'>SC 6</a><a class='ref ms' id='ms21Cp_353'>Ms 21Cp_353</a><a class='ref msdiv' id='msdiv77'>Msdiv 77</a>Pāde pakkhe pajahāmi,<br>
natthi me kāyikaṃ balaṃ;<br>
Sohaṃ agatiko tattha,<br>
evaṃ cintesahaṃ tadā.</p>
<p><a class='ref sc' id='sc7'>SC 7</a><a class='ref ms' id='ms21Cp_354'>Ms 21Cp_354</a><a class='ref msdiv' id='msdiv78'>Msdiv 78</a>‘Yesāhaṃ upadhāveyyaṃ,<br>
bhīto tasitavedhito;<br>
Te maṃ ohāya pakkantā,<br>
kathaṃ me ajja kātave.</p>
<p><a class='ref sc' id='sc8'>SC 8</a><a class='ref ms' id='ms21Cp_355'>Ms 21Cp_355</a><a class='ref msdiv' id='msdiv79'>Msdiv 79</a>Atthi loke sīlaguṇo,<br>
saccaṃ soceyyanuddayā;<br>
Tena saccena kāhāmi,<br>
saccakiriyamuttamaṃ.</p>
<p><a class='ref sc' id='sc9'>SC 9</a><a class='ref ms' id='ms21Cp_356'>Ms 21Cp_356</a><a class='ref msdiv' id='msdiv80'>Msdiv 80</a>Āvejjetvā dhammabalaṃ,<br>
saritvā pubbake jine;<br>
Saccabalamavassāya,<br>
saccakiriyamakāsahaṃ.</p>
<p><a class='ref sc' id='sc10'>SC 10</a><a class='ref ms' id='ms21Cp_357'>Ms 21Cp_357</a><a class='ref msdiv' id='msdiv81'>Msdiv 81</a>Santi pakkhā apatanā,<br>
santi pādā avañcanā;<br>
Mātāpitā ca nikkhantā,<br>
jātaveda paṭikkama’.</p>
<p><a class='ref sc' id='sc11'>SC 11</a><a class='ref ms' id='ms21Cp_358'>Ms 21Cp_358</a><a class='ref msdiv' id='msdiv82'>Msdiv 82</a>Sahasacce kate mayhaṃ,<br>
Mahāpajjalito sikhī;<br>
Vajjesi soḷasakarīsāni,<br>
Udakaṃ patvā yathā sikhī;<br>
Saccena me samo natthi,<br>
Esā me saccapāramī”ti.</p>
</blockquote>
<p class='endsutta'><a class='ref sc' id='sc12'>SC 12</a><a class='ref ms' id='ms21Cp_359'>Ms 21Cp_359</a><span class='var' id='note90' title='vaṭṭakapotakacariyaṃ (s2, s3)'>Vaṭṭapotakacariyaṃ</span> navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
