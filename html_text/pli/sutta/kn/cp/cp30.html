<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp30' lang='pli'>
<header>
<ul>
<li class='division'>Cariyāpiṭaka</li>
<li>Yudhañjayavagga</li>
<li>Saccapāramī 4</li>
</ul>
<h1>Maccharājacariya</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts1ed' id='pts1ed99' href='#pts1ed99'>PTS 1st ed. 99</a> <a class='ref pts2ed' id='pts2ed32' href='#pts2ed32'>PTS 2nd ed. 32</a> <a class='ref ms' id='ms21Cp_360' href='#ms21Cp_360'>Ms 21Cp_360</a><a class='ref msdiv' id='msdiv83' href='#msdiv83'>Msdiv 83</a>“Punāparaṃ yadā homi,<br>
maccharājā mahāsare;<br>
Uṇhe sūriyasantāpe,<br>
sare udaka khīyatha.</p>
<p><a class='ref sc' id='sc2' href='#sc2'>SC 2</a><a class='ref ms' id='ms21Cp_361' href='#ms21Cp_361'>Ms 21Cp_361</a><a class='ref msdiv' id='msdiv84' href='#msdiv84'>Msdiv 84</a>Tato kākā ca gijjhā ca,<br>
<span class='var' id='note91' title='bakā (bj, pts1-2)'>kaṅkā</span> kulalasenakā;<br>
Bhakkhayanti divārattiṃ,<br>
macche upanisīdiya.</p>
<p><a class='ref sc' id='sc3' href='#sc3'>SC 3</a><a class='ref ms' id='ms21Cp_362' href='#ms21Cp_362'>Ms 21Cp_362</a><a class='ref msdiv' id='msdiv85' href='#msdiv85'>Msdiv 85</a>Evaṃ cintesahaṃ tattha,<br>
saha ñātīhi pīḷito;<br>
‘Kena nu kho upāyena,<br>
ñātī dukkhā pamocaye’.</p>
<p><a class='ref sc' id='sc4' href='#sc4'>SC 4</a><a class='ref ms' id='ms21Cp_363' href='#ms21Cp_363'>Ms 21Cp_363</a><a class='ref msdiv' id='msdiv86' href='#msdiv86'>Msdiv 86</a>Vicintayitvā dhammatthaṃ,<br>
saccaṃ addasa passayaṃ;<br>
Sacce ṭhatvā pamocesiṃ,<br>
ñātīnaṃ taṃ atikkhayaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms21Cp_364' href='#ms21Cp_364'>Ms 21Cp_364</a><a class='ref msdiv' id='msdiv87' href='#msdiv87'>Msdiv 87</a>Anussaritvā sataṃ dhammaṃ,<br>
paramatthaṃ vicintayaṃ;<br>
Akāsiṃ saccakiriyaṃ,<br>
yaṃ loke dhuvasassataṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms21Cp_365' href='#ms21Cp_365'>Ms 21Cp_365</a><a class='ref msdiv' id='msdiv88' href='#msdiv88'>Msdiv 88</a>‘Yato sarāmi attānaṃ,<br>
yato pattosmi viññutaṃ;<br>
Nābhijānāmi sañcicca,<br>
ekapāṇampi hiṃsitaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms21Cp_366' href='#ms21Cp_366'>Ms 21Cp_366</a><a class='ref msdiv' id='msdiv89' href='#msdiv89'>Msdiv 89</a>Etena saccavajjena,<br>
pajjunno abhivassatu;<br>
Abhitthanaya pajjunna,<br>
nidhiṃ kākassa nāsaya;<br>
Kākaṃ sokāya randhehi,<br>
macche sokā pamocaya’.</p>
<p><a class='ref sc' id='sc8' href='#sc8'>SC 8</a><a class='ref ms' id='ms21Cp_367' href='#ms21Cp_367'>Ms 21Cp_367</a><a class='ref msdiv' id='msdiv90' href='#msdiv90'>Msdiv 90</a>Saha kate saccavare,<br>
pajjunno abhigajjiya;<br>
Thalaṃ ninnañca pūrento,<br>
khaṇena abhivassatha.</p>
<p><a class='ref sc' id='sc9' href='#sc9'>SC 9</a><a class='ref ms' id='ms21Cp_368' href='#ms21Cp_368'>Ms 21Cp_368</a><a class='ref msdiv' id='msdiv91' href='#msdiv91'>Msdiv 91</a>Evarūpaṃ saccavaraṃ,<br>
katvā vīriyamuttamaṃ;<br>
Vassāpesiṃ mahāmeghaṃ,<br>
saccatejabalassito;<br>
Saccena me samo natthi,<br>
esā me saccapāramī”ti.</p>
</blockquote>
<p class='endsutta'><a class='ref sc' id='sc10' href='#sc10'>SC 10</a><a class='ref ms' id='ms21Cp_369' href='#ms21Cp_369'>Ms 21Cp_369</a>Maccharājacariyaṃ dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
