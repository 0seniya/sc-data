<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud2.6' lang='pli'>
<header>
<ul>
<li class='division'>Udāna&#160;2.6</li>
</ul>
<h1>Gabbhinīsutta</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms18Ud_100' href='#ms18Ud_100'>Ms 18Ud_100</a><a class='ref msdiv' id='msdiv16' href='#msdiv16'>Msdiv 16</a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa paribbājakassa daharamāṇavikā pajāpati hoti gabbhinī upavijaññā. Atha kho sā paribbājikā taṃ paribbājakaṃ etadavoca: “gaccha tvaṃ, brāhmaṇa, telaṃ āhara, yaṃ me vijātāya bhavissatī”ti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms18Ud_101' href='#ms18Ud_101'>Ms 18Ud_101</a>Evaṃ vutte, so paribbājako taṃ paribbājikaṃ etadavoca: “kuto panāhaṃ, <span class='var' id='note54' title='bhotiyā (s1-3, pts1, mr)' href='#note54' title='bhotiyā (s1-3, pts1, mr)'>bhoti</span>, telaṃ āharāmī”ti? Dutiyampi kho sā paribbājikā taṃ paribbājakaṃ etadavoca: “gaccha tvaṃ, brāhmaṇa, telaṃ āhara, yaṃ me vijātāya bhavissatī”ti. Dutiyampi kho so paribbājako taṃ paribbājikaṃ etadavoca: “kuto panāhaṃ, bhoti, telaṃ āharāmī”ti? Tatiyampi kho sā paribbājikā taṃ paribbājakaṃ etadavoca: “gaccha tvaṃ, brāhmaṇa, telaṃ āhara, yaṃ me vijātāya bhavissatī”ti.</p>
<p><a class='ref sc' id='sc3' href='#sc3'>SC 3</a><a class='pts' id='pts14' href='#pts14'></a><a class='ref ms' id='ms18Ud_102' href='#ms18Ud_102'>Ms 18Ud_102</a>Tena kho pana samayena rañño pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṃ pātuṃ <span class='var' id='note55' title='diyyati (bj, mr)' href='#note55' title='diyyati (bj, mr)'>dīyati</span>, no nīharituṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms18Ud_103' href='#ms18Ud_103'>Ms 18Ud_103</a>Atha kho tassa paribbājakassa etadahosi: “rañño kho pana pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṃ pātuṃ dīyati, no nīharituṃ. Yannūnāhaṃ rañño pasenadissa kosalassa koṭṭhāgāraṃ gantvā telassa yāvadatthaṃ pivitvā gharaṃ āgantvā <span class='var' id='note56' title='uggiritvāna (bj, s1-3, pts1) | ucchaditvā (s-a) | ucchaḍḍitvāna (mr)' href='#note56' title='uggiritvāna (bj, s1-3, pts1) | ucchaditvā (s-a) | ucchaḍḍitvāna (mr)'>ucchadditvāna</span> dadeyyaṃ, yaṃ imissā vijātāya bhavissatī”ti.</p>
<p><a class='ref sc' id='sc5' href='#sc5'>SC 5</a><a class='ref ms' id='ms18Ud_104' href='#ms18Ud_104'>Ms 18Ud_104</a>Atha kho so paribbājako rañño pasenadissa kosalassa koṭṭhāgāraṃ gantvā telassa yāvadatthaṃ pivitvā gharaṃ āgantvā neva sakkoti uddhaṃ kātuṃ, na pana adho. So dukkhāhi <span class='var' id='note57' title='tippāhi (s1-3)' href='#note57' title='tippāhi (s1-3)'>tibbāhi</span> kharāhi kaṭukāhi vedanāhi phuṭṭho āvaṭṭati parivaṭṭati.</p>
<p><a class='ref sc' id='sc6' href='#sc6'>SC 6</a><a class='ref ms' id='ms18Ud_105' href='#ms18Ud_105'>Ms 18Ud_105</a>Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Addasā kho bhagavā taṃ paribbājakaṃ dukkhāhi tibbāhi kharāhi kaṭukāhi vedanāhi phuṭṭhaṃ āvaṭṭamānaṃ parivaṭṭamānaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms18Ud_106' href='#ms18Ud_106'>Ms 18Ud_106</a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='ref sc' id='sc8' href='#sc8'>SC 8</a><a class='ref vns' id='vns19' href='#vns19'>SC Verse 19</a><a class='ref ms' id='ms18Ud_107' href='#ms18Ud_107'>Ms 18Ud_107</a>“Sukhino vata ye akiñcanā,<a class='brnum' id='br19' href='#br19'></a><br>
Vedaguno hi janā akiñcanā;<br>
Sakiñcanaṃ passa vihaññamānaṃ,<br>
Jano janasmiṃ <span class='var' id='note58' title='paṭibaddhacitto (bj, s1-3) | paṭibandharūpo (?)' href='#note58' title='paṭibaddhacitto (bj, s1-3) | paṭibandharūpo (?)'>paṭibandhacitto</span>”ti.</p>
</blockquote>
<p class='endsection'>Chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Mucalindavagga</span> <span class='hidden'>Gabbhinīsutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
