<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud2.7' lang='pli'>
<header>
<ul>
<li class='division'>Udāna&#160;2.7</li>
</ul>
<h1><span class='var' id='note59' title='ekaputtasuttaṃ (bj)'>Ekaputtakasutta</span></h1>
</header>
<p><a class='ref sc' id='sc1'>SC 1</a><a class='ref ms' id='ms18Ud_109'>Ms 18Ud_109</a><a class='ref msdiv' id='msdiv17'>Msdiv 17</a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa upāsakassa ekaputtako piyo manāpo kālaṅkato hoti.</p>
<p><a class='ref sc' id='sc2'>SC 2</a><a class='ref ms' id='ms18Ud_110'>Ms 18Ud_110</a>Atha kho sambahulā upāsakā allavatthā allakesā divā divassa yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te upāsake bhagavā etadavoca: “kiṃ nu kho tumhe, upāsakā, allavatthā allakesā idhūpasaṅkamantā divā divassā”ti?</p>
<p><a class='ref sc' id='sc3'>SC 3</a><a class='ref ms' id='ms18Ud_111'>Ms 18Ud_111</a>Evaṃ vutte, so upāsako bhagavantaṃ etadavoca: “mayhaṃ kho, bhante, ekaputtako piyo manāpo kālaṅkato. Tena mayaṃ allavatthā allakesā idhūpasaṅkamantā divā divassā”ti.</p>
<p><a class='ref sc' id='sc4'>SC 4</a><a class='ref ms' id='ms18Ud_112'>Ms 18Ud_112</a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='ref sc' id='sc5'>SC 5</a><a class='ref vns' id='vns20'>SC Verse 20</a><a class='pts' id='pts15'></a><a class='ref ms' id='ms18Ud_113'>Ms 18Ud_113</a>“<span class='var' id='note60' title='piyarūpassādagathitāse (bj) | piyarūpassādagaddhitāse (s1-3) | piyarūpāsātagathitāse (pts1)'>Piyarūpassādagadhitāse</span>,<a class='brnum' id='br20'></a><br>
Devakāyā puthu manussā ca;<br>
Aghāvino parijunnā,<br>
Maccurājassa vasaṃ gacchanti.</p>
<p><a class='ref sc' id='sc6'>SC 6</a><a class='ref vns' id='vns21'>SC Verse 21</a><a class='ref ms' id='ms18Ud_114'>Ms 18Ud_114</a>Ye ve divā ca ratto ca,<a class='brnum' id='br21'></a><br>
Appamattā jahanti piyarūpaṃ;<br>
Te ve khaṇanti aghamūlaṃ,<br>
Maccuno āmisaṃ durativattan”ti.</p>
</blockquote>
<p class='endsection'>Sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Mucalindavagga</span> <span class='hidden'>Ekaputtakasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
