<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud6.4' lang='pli'>
<header>
<ul>
<li class='division'>Udāna&#160;6.4</li>
</ul>
<h1>Paṭhamanānātitthiyasutta</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 67</a><a class='ref ms' id='ms18Ud_490' href='#ms18Ud_490'>Ms 18Ud_490</a><a class='ref msdiv' id='msdiv54' href='#msdiv54'>Msdiv 54</a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms18Ud_491' href='#ms18Ud_491'>Ms 18Ud_491</a>Santeke samaṇabrāhmaṇā evaṃvādino evaṃdiṭṭhino: “sassato loko, idameva saccaṃ moghamaññan”ti.<a class='brnum' id='br1' href='#br1'></a></p>
<p><a class='ref sc' id='sc3' href='#sc3'>SC 3</a><a class='ref ms' id='ms18Ud_492' href='#ms18Ud_492'>Ms 18Ud_492</a>Santi paneke samaṇabrāhmaṇā evaṃvādino evaṃdiṭṭhino: “asassato loko, idameva saccaṃ moghamaññan”ti.<a class='brnum' id='br2' href='#br2'></a></p>
<p><a class='ref sc' id='sc4' href='#sc4'>SC 4</a><a class='ref ms' id='ms18Ud_493' href='#ms18Ud_493'>Ms 18Ud_493</a>Santeke samaṇabrāhmaṇā evaṃvādino evaṃdiṭṭhino: “antavā loko, idameva saccaṃ moghamaññan”ti.<a class='brnum' id='br3' href='#br3'></a></p>
<p><a class='ref sc' id='sc5' href='#sc5'>SC 5</a><a class='ref ms' id='ms18Ud_494' href='#ms18Ud_494'>Ms 18Ud_494</a>Santi paneke samaṇabrāhmaṇā evaṃvādino evaṃdiṭṭhino: “anantavā loko, idameva saccaṃ moghamaññan”ti.<a class='brnum' id='br4' href='#br4'></a></p>
<p><a class='ref sc' id='sc6' href='#sc6'>SC 6</a><a class='ref ms' id='ms18Ud_495' href='#ms18Ud_495'>Ms 18Ud_495</a>Santeke samaṇabrāhmaṇā evaṃvādino evaṃdiṭṭhino: “taṃ jīvaṃ taṃ sarīraṃ, idameva saccaṃ moghamaññan”ti.<a class='brnum' id='br5' href='#br5'></a></p>
<p><a class='ref sc' id='sc7' href='#sc7'>SC 7</a><a class='ref ms' id='ms18Ud_496' href='#ms18Ud_496'>Ms 18Ud_496</a>Santi paneke samaṇabrāhmaṇā evaṃvādino evaṃdiṭṭhino: “aññaṃ jīvaṃ aññaṃ sarīraṃ, idameva saccaṃ moghamaññan”ti.<a class='brnum' id='br6' href='#br6'></a></p>
<p><a class='ref sc' id='sc8' href='#sc8'>SC 8</a><a class='ref ms' id='ms18Ud_497' href='#ms18Ud_497'>Ms 18Ud_497</a>Santeke samaṇabrāhmaṇā evaṃvādino evaṃdiṭṭhino: “hoti tathāgato paraṃ maraṇā, idameva saccaṃ moghamaññan”ti.<a class='brnum' id='br7' href='#br7'></a></p>
<p><a class='ref sc' id='sc9' href='#sc9'>SC 9</a><a class='ref ms' id='ms18Ud_498' href='#ms18Ud_498'>Ms 18Ud_498</a>Santi paneke samaṇabrāhmaṇā evaṃvādino evaṃdiṭṭhino: “na hoti tathāgato paraṃ maraṇā, idameva saccaṃ moghamaññan”ti.<a class='brnum' id='br8' href='#br8'></a></p>
<p><a class='ref sc' id='sc10' href='#sc10'>SC 10</a><a class='ref ms' id='ms18Ud_499' href='#ms18Ud_499'>Ms 18Ud_499</a>Santeke samaṇabrāhmaṇā evaṃvādino evaṃdiṭṭhino: “hoti ca na ca hoti tathāgato paraṃ maraṇā, idameva saccaṃ moghamaññan”ti.<a class='brnum' id='br9' href='#br9'></a></p>
<p><a class='ref sc' id='sc11' href='#sc11'>SC 11</a><a class='ref ms' id='ms18Ud_500' href='#ms18Ud_500'>Ms 18Ud_500</a>Santi paneke samaṇabrāhmaṇā evaṃvādino evaṃdiṭṭhino: “neva hoti na na hoti tathāgato paraṃ maraṇā, idameva saccaṃ moghamaññan”ti.<a class='brnum' id='br10' href='#br10'></a></p>
<p><a class='ref sc' id='sc12' href='#sc12'>SC 12</a><a class='ref ms' id='ms18Ud_501' href='#ms18Ud_501'>Ms 18Ud_501</a>Te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti: “ediso dhammo, nediso dhammo; nediso dhammo, ediso dhammo”ti.</p>
<p><a class='ref sc' id='sc13' href='#sc13'>SC 13</a><a class='ref ms' id='ms18Ud_502' href='#ms18Ud_502'>Ms 18Ud_502</a>Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ:</p>
<p><a class='ref sc' id='sc14' href='#sc14'>SC 14</a><a class='ref ms' id='ms18Ud_503' href='#ms18Ud_503'>Ms 18Ud_503</a>“Idha, bhante, sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā—</p>
<p><a class='ref sc' id='sc15' href='#sc15'>SC 15</a><a class='ref ms' id='ms18Ud_504' href='#ms18Ud_504'>Ms 18Ud_504</a>Santeke samaṇabrāhmaṇā evaṃvādino evaṃdiṭṭhino: ‘sassato loko, idameva saccaṃ moghamaññan’ti … pe … te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti: ‘ediso dhammo, nediso dhammo; nediso dhammo, ediso dhammo’”ti.</p>
<p><a class='ref sc' id='sc16' href='#sc16'>SC 16</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 68</a><a class='ref ms' id='ms18Ud_505' href='#ms18Ud_505'>Ms 18Ud_505</a>“Aññatitthiyā, bhikkhave, paribbājakā andhā acakkhukā; atthaṃ na jānanti, anatthaṃ na jānanti, dhammaṃ na jānanti, adhammaṃ na jānanti. Te atthaṃ ajānantā anatthaṃ ajānantā dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti: ‘ediso dhammo, nediso dhammo; nediso dhammo, ediso dhammo’ti.</p>
<p><a class='ref sc' id='sc17' href='#sc17'>SC 17</a><a class='ref ms' id='ms18Ud_506' href='#ms18Ud_506'>Ms 18Ud_506</a>Bhūtapubbaṃ, bhikkhave, imissāyeva sāvatthiyā aññataro rājā ahosi. Atha kho, bhikkhave, so rājā aññataraṃ purisaṃ āmantesi: ‘ehi tvaṃ, ambho purisa, yāvatakā sāvatthiyā jaccandhā te sabbe ekajjhaṃ sannipātehī’ti. ‘Evaṃ, devā’ti kho, bhikkhave, so puriso tassa rañño paṭissutvā yāvatakā sāvatthiyā jaccandhā te sabbe gahetvā yena so rājā tenupasaṅkami; upasaṅkamitvā taṃ rājānaṃ etadavoca: ‘sannipātitā kho te, deva, yāvatakā sāvatthiyā jaccandhā’ti. ‘Tena hi, bhaṇe, jaccandhānaṃ hatthiṃ dassehī’ti. ‘Evaṃ, devā’ti kho, bhikkhave, so puriso tassa rañño paṭissutvā jaccandhānaṃ hatthiṃ dassesi—</p>
<p><a class='ref sc' id='sc18' href='#sc18'>SC 18</a><a class='ref ms' id='ms18Ud_507' href='#ms18Ud_507'>Ms 18Ud_507</a>Ekaccānaṃ jaccandhānaṃ hatthissa sīsaṃ dassesi: ‘ediso, jaccandhā, hatthī’ti. Ekaccānaṃ jaccandhānaṃ hatthissa kaṇṇaṃ dassesi: ‘ediso, jaccandhā, hatthī’ti. Ekaccānaṃ jaccandhānaṃ hatthissa dantaṃ dassesi: ‘ediso, jaccandhā, hatthī’ti. Ekaccānaṃ jaccandhānaṃ hatthissa soṇḍaṃ dassesi: ‘ediso, jaccandhā, hatthī’ti. Ekaccānaṃ jaccandhānaṃ hatthissa kāyaṃ dassesi: ‘ediso, jaccandhā, hatthī’ti. Ekaccānaṃ jaccandhānaṃ hatthissa pādaṃ dassesi: ‘ediso, jaccandhā, hatthī’ti. Ekaccānaṃ jaccandhānaṃ hatthissa <span class='var' id='note261' title='piṭṭhiṃ (s1-3, pts1)' href='#note261' title='piṭṭhiṃ (s1-3, pts1)'>satthiṃ</span> dassesi: ‘ediso, jaccandhā, hatthī’ti. Ekaccānaṃ jaccandhānaṃ hatthissa naṅguṭṭhaṃ dassesi: ‘ediso, jaccandhā, hatthī’ti. Ekaccānaṃ jaccandhānaṃ hatthissa vāladhiṃ dassesi: ‘ediso, jaccandhā, hatthī’ti.</p>
<p><a class='ref sc' id='sc19' href='#sc19'>SC 19</a><a class='ref ms' id='ms18Ud_508' href='#ms18Ud_508'>Ms 18Ud_508</a>Atha kho, bhikkhave, so puriso jaccandhānaṃ hatthiṃ dassetvā yena so rājā tenupasaṅkami; upasaṅkamitvā taṃ rājānaṃ etadavoca: ‘diṭṭho kho tehi, deva, jaccandhehi hatthī; yassadāni kālaṃ maññasī’ti.</p>
<p><a class='ref sc' id='sc20' href='#sc20'>SC 20</a><a class='ref ms' id='ms18Ud_509' href='#ms18Ud_509'>Ms 18Ud_509</a>Atha kho, bhikkhave, so rājā yena te jaccandhā tenupasaṅkami; upasaṅkamitvā te jaccandhe etadavoca: ‘diṭṭho vo, jaccandhā, hatthī’ti? ‘Evaṃ, deva, diṭṭho no hatthī’ti. ‘Vadetha, jaccandhā, kīdiso hatthī’ti?</p>
<p><a class='ref sc' id='sc21' href='#sc21'>SC 21</a><a class='ref ms' id='ms18Ud_510' href='#ms18Ud_510'>Ms 18Ud_510</a>Yehi, bhikkhave, jaccandhehi hatthissa sīsaṃ diṭṭhaṃ ahosi, te evamāhaṃsu: ‘ediso, deva, hatthī seyyathāpi kumbho’ti.</p>
<p><a class='ref sc' id='sc22' href='#sc22'>SC 22</a><a class='ref ms' id='ms18Ud_511' href='#ms18Ud_511'>Ms 18Ud_511</a>Yehi, bhikkhave, jaccandhehi hatthissa kaṇṇo diṭṭho ahosi, te evamāhaṃsu: ‘ediso, deva, hatthī seyyathāpi suppo’ti.</p>
<p><a class='ref sc' id='sc23' href='#sc23'>SC 23</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 69</a><a class='ref ms' id='ms18Ud_512' href='#ms18Ud_512'>Ms 18Ud_512</a>Yehi, bhikkhave, jaccandhehi hatthissa danto diṭṭho ahosi, te evamāhaṃsu: ‘ediso, deva, hatthī seyyathāpi khīlo’ti.</p>
<p><a class='ref sc' id='sc24' href='#sc24'>SC 24</a><a class='ref ms' id='ms18Ud_513' href='#ms18Ud_513'>Ms 18Ud_513</a>Yehi, bhikkhave, jaccandhehi hatthissa soṇḍo diṭṭho ahosi, te evamāhaṃsu: ‘ediso, deva, hatthī seyyathāpi naṅgalīsā’ti.</p>
<p><a class='ref sc' id='sc25' href='#sc25'>SC 25</a><a class='ref ms' id='ms18Ud_514' href='#ms18Ud_514'>Ms 18Ud_514</a>Yehi, bhikkhave, jaccandhehi hatthissa kāyo diṭṭho ahosi, te evamāhaṃsu: ‘ediso, deva, hatthī seyyathāpi koṭṭho’ti.</p>
<p><a class='ref sc' id='sc26' href='#sc26'>SC 26</a><a class='ref ms' id='ms18Ud_515' href='#ms18Ud_515'>Ms 18Ud_515</a>Yehi, bhikkhave, jaccandhehi hatthissa pādo diṭṭho ahosi, te evamāhaṃsu: ‘ediso, deva, hatthī seyyathāpi thūṇo’ti.</p>
<p><a class='ref sc' id='sc27' href='#sc27'>SC 27</a><a class='ref ms' id='ms18Ud_516' href='#ms18Ud_516'>Ms 18Ud_516</a>Yehi, bhikkhave, jaccandhehi hatthissa <span class='var' id='note262' title='satthi diṭṭhā (bj) | piṭṭhiṃ diṭṭhā (si) | piṭṭhi diṭṭhā (s1-3) | piṭṭhī diṭṭhā (pts1)' href='#note262' title='satthi diṭṭhā (bj) | piṭṭhiṃ diṭṭhā (si) | piṭṭhi diṭṭhā (s1-3) | piṭṭhī diṭṭhā (pts1)'>satthi diṭṭho</span> ahosi, te evamāhaṃsu: ‘ediso, deva, hatthī seyyathāpi udukkhalo’ti.</p>
<p><a class='ref sc' id='sc28' href='#sc28'>SC 28</a><a class='ref ms' id='ms18Ud_517' href='#ms18Ud_517'>Ms 18Ud_517</a>Yehi, bhikkhave, jaccandhehi hatthissa naṅguṭṭhaṃ diṭṭhaṃ ahosi, te evamāhaṃsu: ‘ediso, deva, hatthī seyyathāpi musalo’ti.</p>
<p><a class='ref sc' id='sc29' href='#sc29'>SC 29</a><a class='ref ms' id='ms18Ud_518' href='#ms18Ud_518'>Ms 18Ud_518</a>Yehi, bhikkhave, jaccandhehi hatthissa vāladhi diṭṭho ahosi, te evamāhaṃsu: ‘ediso, deva, hatthī seyyathāpi sammajjanī’ti.</p>
<p><a class='ref sc' id='sc30' href='#sc30'>SC 30</a><a class='ref ms' id='ms18Ud_519' href='#ms18Ud_519'>Ms 18Ud_519</a>Te ‘ediso hatthī, nediso hatthī; nediso hatthī, ediso hatthī’ti aññamaññaṃ muṭṭhīhi <span class='var' id='note263' title='saṃkhubiṃsu (bj) | saṃyujjhiṃsu (si) | saṃyujjiṃsu (s1-3)' href='#note263' title='saṃkhubiṃsu (bj) | saṃyujjhiṃsu (si) | saṃyujjiṃsu (s1-3)'>saṃsumbhiṃsu</span>. Tena ca pana, bhikkhave, so rājā attamano ahosi.</p>
<p><a class='ref sc' id='sc31' href='#sc31'>SC 31</a><a class='ref ms' id='ms18Ud_520' href='#ms18Ud_520'>Ms 18Ud_520</a>Evamevaṃ kho, bhikkhave, aññatitthiyā paribbājakā andhā acakkhukā. Te atthaṃ na jānanti anatthaṃ na jānanti, dhammaṃ na jānanti adhammaṃ na jānanti. Te atthaṃ ajānantā anatthaṃ ajānantā, dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti: ‘ediso dhammo, nediso dhammo; nediso dhammo, ediso dhammo’”ti.</p>
<p><a class='ref sc' id='sc32' href='#sc32'>SC 32</a><a class='ref ms' id='ms18Ud_521' href='#ms18Ud_521'>Ms 18Ud_521</a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='ref sc' id='sc33' href='#sc33'>SC 33</a><a class='ref vns' id='vns67' href='#vns67'>SC Verse 67</a><a class='ref ms' id='ms18Ud_522' href='#ms18Ud_522'>Ms 18Ud_522</a>“Imesu kira sajjanti,<a class='brnum' id='br65' href='#br65'></a><br>
eke samaṇabrāhmaṇā;<br>
Viggayha naṃ vivadanti,<br>
janā ekaṅgadassino”ti.</p>
</blockquote>
<p class='endsection'>Catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Jaccandhavagga</span> <span class='hidden'>Paṭhamanānātitthiyasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
