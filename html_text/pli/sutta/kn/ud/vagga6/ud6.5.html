<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud6.5' lang='pli'>
<header>
<ul>
<li class='division'>Udāna&#160;6.5</li>
</ul>
<h1>Dutiyanānātitthiyasutta</h1>
</header>
<p><a class='ref sc' id='sc1'>SC 1</a><a class='ref ms' id='ms18Ud_524'>Ms 18Ud_524</a><a class='ref msdiv' id='msdiv55'>Msdiv 55</a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā.</p>
<p><a class='ref sc' id='sc2'>SC 2</a><a class='ref ms' id='ms18Ud_525'>Ms 18Ud_525</a>Santeke samaṇabrāhmaṇā evaṃvādino evaṃdiṭṭhino: “sassato attā ca loko ca, idameva saccaṃ moghamaññan”ti.<a class='brnum' id='br1'></a></p>
<p><a class='ref sc' id='sc3'>SC 3</a><a class='ref ms' id='ms18Ud_526'>Ms 18Ud_526</a>Santi paneke samaṇabrāhmaṇā evaṃvādino evaṃdiṭṭhino: “asassato attā ca loko ca, idameva saccaṃ moghamaññan”ti.<a class='brnum' id='br2'></a></p>
<p><a class='ref sc' id='sc4'>SC 4</a><a class='ref ms' id='ms18Ud_527'>Ms 18Ud_527</a>Santeke samaṇabrāhmaṇā evaṃvādino evaṃdiṭṭhino: “<span class='var' id='note264' title='sassato asassato (bj, pts1)'>sassato ca asassato ca</span> attā ca loko ca, idameva saccaṃ moghamaññan”ti.<a class='brnum' id='br3'></a></p>
<p><a class='ref sc' id='sc5'>SC 5</a><a class='ref ms' id='ms18Ud_528'>Ms 18Ud_528</a>Santi paneke samaṇabrāhmaṇā evaṃvādino evaṃdiṭṭhino: “neva sassato nāsassato attā ca loko ca, idameva saccaṃ moghamaññan”ti.<a class='brnum' id='br4'></a></p>
<p><a class='ref sc' id='sc6'>SC 6</a><a class='ref ms' id='ms18Ud_529'>Ms 18Ud_529</a>Santeke samaṇabrāhmaṇā evaṃvādino evaṃdiṭṭhino: “sayaṅkato attā ca loko ca, idameva saccaṃ moghamaññan”ti.<a class='brnum' id='br5'></a></p>
<p><a class='ref sc' id='sc7'>SC 7</a><a class='ref ms' id='ms18Ud_530'>Ms 18Ud_530</a>Santi paneke samaṇabrāhmaṇā evaṃvādino evaṃdiṭṭhino: “paraṅkato attā ca loko ca, idameva saccaṃ moghamaññan”ti.<a class='brnum' id='br6'></a></p>
<p><a class='ref sc' id='sc8'>SC 8</a><a class='ref ms' id='ms18Ud_531'>Ms 18Ud_531</a>Santeke samaṇabrāhmaṇā evaṃvādino evaṃdiṭṭhino: “<span class='var' id='note265' title='sayaṃkato paraṃkato (bj)'>sayaṃkato ca paraṃkato ca</span> attā ca loko ca, idameva saccaṃ moghamaññan”ti.<a class='brnum' id='br7'></a></p>
<p><a class='ref sc' id='sc9'>SC 9</a><a class='ref ms' id='ms18Ud_532'>Ms 18Ud_532</a>Santi paneke samaṇabrāhmaṇā evaṃvādino evaṃdiṭṭhino: “<span class='var' id='note266' title='asayaṃkāro ca aparaṃkāro ca (s1-3, pts1)'>asayaṅkāro aparaṅkāro</span> adhiccasamuppanno attā ca loko ca, idameva saccaṃ moghamaññan”ti.<a class='brnum' id='br8'></a></p>
<p><a class='ref sc' id='sc10'>SC 10</a><a class='ref ms' id='ms18Ud_533'>Ms 18Ud_533</a>Santeke samaṇabrāhmaṇā evaṃvādino evaṃdiṭṭhino: “sassataṃ sukhadukkhaṃ attā ca loko ca, idameva saccaṃ moghamaññan”ti.<a class='brnum' id='br9'></a></p>
<p><a class='ref sc' id='sc11'>SC 11</a><a class='ref ms' id='ms18Ud_534'>Ms 18Ud_534</a>Santi paneke samaṇabrāhmaṇā evaṃvādino evaṃdiṭṭhino: “asassataṃ sukhadukkhaṃ attā ca loko ca, idameva saccaṃ moghamaññan”ti.<a class='brnum' id='br10'></a></p>
<p><a class='ref sc' id='sc12'>SC 12</a><a class='pts' id='pts70'></a><a class='ref ms' id='ms18Ud_535'>Ms 18Ud_535</a>Santeke samaṇabrāhmaṇā evaṃvādino evaṃdiṭṭhino: “<span class='var' id='note267' title='sassataṃ asassataṃ (bj)'>sassatañca asassatañca</span> sukhadukkhaṃ attā ca loko ca, idameva saccaṃ moghamaññan”ti.<a class='brnum' id='br11'></a></p>
<p><a class='ref sc' id='sc13'>SC 13</a><a class='ref ms' id='ms18Ud_536'>Ms 18Ud_536</a>Santi paneke samaṇabrāhmaṇā evaṃvādino evaṃdiṭṭhino: “neva sassataṃ nāsassataṃ sukhadukkhaṃ attā ca loko ca, idameva saccaṃ moghamaññan”ti.<a class='brnum' id='br12'></a></p>
<p><a class='ref sc' id='sc14'>SC 14</a><a class='ref ms' id='ms18Ud_537'>Ms 18Ud_537</a>Santeke samaṇabrāhmaṇā evaṃvādino evaṃdiṭṭhino: “sayaṅkataṃ sukhadukkhaṃ attā ca loko ca, idameva saccaṃ moghamaññan”ti.<a class='brnum' id='br13'></a></p>
<p><a class='ref sc' id='sc15'>SC 15</a><a class='ref ms' id='ms18Ud_538'>Ms 18Ud_538</a>Santi paneke samaṇabrāhmaṇā evaṃvādino evaṃdiṭṭhino: “paraṅkataṃ sukhadukkhaṃ attā ca loko ca, idameva saccaṃ moghamaññan”ti.<a class='brnum' id='br14'></a></p>
<p><a class='ref sc' id='sc16'>SC 16</a><a class='ref ms' id='ms18Ud_539'>Ms 18Ud_539</a>Santeke samaṇabrāhmaṇā evaṃvādino evaṃdiṭṭhino: “<span class='var' id='note268' title='sayaṃkataṃ paraṃkataṃ (bj)'>sayaṃkatañca paraṃkatañca</span> sukhadukkhaṃ attā ca loko ca, idameva saccaṃ moghamaññan”ti.<a class='brnum' id='br15'></a></p>
<p><a class='ref sc' id='sc17'>SC 17</a><a class='ref ms' id='ms18Ud_540'>Ms 18Ud_540</a>Santi paneke samaṇabrāhmaṇā evaṃvādino evaṃdiṭṭhino: “asayaṅkāraṃ aparaṅkāraṃ adhiccasamuppannaṃ sukhadukkhaṃ attā ca loko ca, idameva saccaṃ moghamaññan”ti.<a class='brnum' id='br16'></a></p>
<p><a class='ref sc' id='sc18'>SC 18</a><a class='ref ms' id='ms18Ud_541'>Ms 18Ud_541</a>Te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti: “ediso dhammo, nediso dhammo; nediso dhammo, ediso dhammo”ti.</p>
<p><a class='ref sc' id='sc19'>SC 19</a><a class='ref ms' id='ms18Ud_542'>Ms 18Ud_542</a>Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ:</p>
<p><a class='ref sc' id='sc20'>SC 20</a><a class='ref ms' id='ms18Ud_543'>Ms 18Ud_543</a>“Idha, bhante, sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā.</p>
<p><a class='ref sc' id='sc21'>SC 21</a><a class='ref ms' id='ms18Ud_544'>Ms 18Ud_544</a>Santeke samaṇabrāhmaṇā evaṃvādino evaṃdiṭṭhino: ‘sassato attā ca loko ca, idameva saccaṃ moghamaññan’ti … pe … te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti: ‘ediso dhammo, nediso dhammo; nediso dhammo, ediso dhammo’”ti.</p>
<p><a class='ref sc' id='sc22'>SC 22</a><a class='ref ms' id='ms18Ud_545'>Ms 18Ud_545</a>“Aññatitthiyā, bhikkhave, paribbājakā andhā acakkhukā; atthaṃ na jānanti anatthaṃ na jānanti, dhammaṃ na jānanti adhammaṃ na jānanti. Te atthaṃ ajānantā anatthaṃ ajānantā, dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti: ‘ediso dhammo, nediso dhammo; nediso dhammo, ediso dhammo’”ti.</p>
<p><a class='ref sc' id='sc23'>SC 23</a><a class='ref ms' id='ms18Ud_546'>Ms 18Ud_546</a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='ref sc' id='sc24'>SC 24</a><a class='ref vns' id='vns68'>SC Verse 68</a><a class='ref ms' id='ms18Ud_547'>Ms 18Ud_547</a>“Imesu kira sajjanti,<a class='brnum' id='br66'></a><br>
eke samaṇabrāhmaṇā;<br>
Antarāva visīdanti,<br>
appatvāva tamogadhan”ti.</p>
</blockquote>
<p class='endsection'>Pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Jaccandhavagga</span> <span class='hidden'>Dutiyanānātitthiyasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
