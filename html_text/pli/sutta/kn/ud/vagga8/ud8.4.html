<!DOCTYPE html>
<html>
<head>
<meta charset="utf-8">
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="ud8.4">
<article>
<div class="hgroup">
<p class="division">Udāna&nbsp;8.4</p>
<h1><span class="var" id="note324" title="catutthanibbānasuttaṃ (bj)">Catutthanibbānapaṭisaṃyuttasutta</span></h1>
</div>
<p><a class="sc" id="1"></a><a class="ms" id="p_18Ud_673"></a><a class="msdiv" id="msdiv74"></a><span class="evam">Evaṃ me sutaṃ—​</span> &nbsp; ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Tedha bhikkhū aṭṭhiṃ katvā manasi katvā sabbaṃ cetaso samannāharitvā ohitasotā dhammaṃ suṇanti.</p>
<p><a class="sc" id="2"></a><a class="ms" id="p_18Ud_674"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:&nbsp;</p>
<p><a class="sc" id="3"></a><a class="ms" id="p_18Ud_675"></a>“Nissitassa calitaṃ, anissitassa calitaṃ natthi. Calite asati passaddhi, passaddhiyā sati nati na hoti. Natiyā asati āgatigati na hoti. Āgatigatiyā asati cutūpapāto na hoti. Cutūpapāte asati nevidha na huraṃ <span class="var" id="note326" title="na ubhayamantare (sabbattha)">na ubhayamantarena</span>. Esevanto dukkhassā”ti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Pāṭaligāmiyavagga</span> <span class="hidden">Catutthanibbānapaṭisaṃyuttasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
