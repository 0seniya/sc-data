<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud8.10' lang='pli'>
<header>
<ul>
<li class='division'>Udāna&#160;8.10</li>
</ul>
<h1>Dutiyadabbasutta</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms18Ud_753' href='#ms18Ud_753'>Ms 18Ud_753</a><a class='ref msdiv' id='msdiv80' href='#msdiv80'>Msdiv 80</a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca:</p>
<p><a class='ref sc' id='sc2' href='#sc2'>SC 2</a><a class='ref ms' id='ms18Ud_754' href='#ms18Ud_754'>Ms 18Ud_754</a>“Dabbassa, bhikkhave, mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi. Seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi; evamevaṃ kho, bhikkhave, dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masī”ti.</p>
<p><a class='ref sc' id='sc3' href='#sc3'>SC 3</a><a class='ref ms' id='ms18Ud_755' href='#ms18Ud_755'>Ms 18Ud_755</a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='ref sc' id='sc4' href='#sc4'>SC 4</a><a class='ref vns' id='vns101' href='#vns101'>SC Verse 101</a><a class='ref ms' id='ms18Ud_756' href='#ms18Ud_756'>Ms 18Ud_756</a>“Ayoghanahatasseva,<a class='brnum' id='br94' href='#br94'></a><br>
jalato <span class='var' id='note369' title='jātavedassa (s1-3) | jātavedasso (pts1)' href='#note369' title='jātavedassa (s1-3) | jātavedasso (pts1)'>jātavedaso</span>;<br>
Anupubbūpasantassa,<br>
yathā na ñāyate gati.</p>
<p><a class='ref sc' id='sc5' href='#sc5'>SC 5</a><a class='ref vns' id='vns102' href='#vns102'>SC Verse 102</a><a class='ref ms' id='ms18Ud_757' href='#ms18Ud_757'>Ms 18Ud_757</a>Evaṃ sammāvimuttānaṃ,<a class='brnum' id='br95' href='#br95'></a><br>
kāmabandhoghatārinaṃ;<br>
Paññāpetuṃ gati natthi,<br>
pattānaṃ acalaṃ sukhan”ti.</p>
</blockquote>
<p class='endsection'>Dasamaṃ.</p>
<p class='endsection'>Pāṭaligāmiyavaggo aṭṭhamo.</p>
<blockquote class='uddanagatha'>
<p><a class='ref sc' id='sc6' href='#sc6'>SC 6</a><a class='ref pts-vp-pli' id='pts-vp-pli94' href='#pts-vp-pli94'>PTS vp Pali 94</a><a class='ref ms' id='ms18Ud_761' href='#ms18Ud_761'>Ms 18Ud_761</a>Nibbānā caturo vuttā,<br>
cundo pāṭaligāmiyā;<br>
Dvidhāpatho visākhā ca,<br>
dabbena saha te dasāti.</p>
</blockquote>
<blockquote class='uddanagatha'>
<p><a class='ref sc' id='sc7' href='#sc7'>SC 7</a><a class='ref ms' id='ms18Ud_763' href='#ms18Ud_763'>Ms 18Ud_763</a>Vaggamidaṃ paṭhamaṃ varabodhi,<br>
Vaggamidaṃ dutiyaṃ mucalindo;<br>
Nandakavaggavaro tatiyo tu,<br>
Meghiyavaggavaro ca catuttho.</p>
<p><a class='ref sc' id='sc8' href='#sc8'>SC 8</a><a class='ref ms' id='ms18Ud_764' href='#ms18Ud_764'>Ms 18Ud_764</a>Pañcamavaggavarantidha soṇo,<br>
<span class='var' id='note371' title='chaṭṭhamavaggavaraṃ (bj, mr)'>Chaṭṭhamavaggavaranti</span> <span class='var' id='note372' title='tu tamandho (mr)' href='#note371' title='chaṭṭhamavaggavaraṃ (bj, mr)'>Chaṭṭhamavaggavaranti</span> <span class='var' id='note372' title='tu tamandho (mr)'>jaccandho</span>;<br>
Sattamavaggavaranti ca cūḷo,<br>
<span class='var' id='note373' title='pāṭaligāmavaraṭṭhamavaggo (bj, mr) | pāṭaligāmiyavaraṭṭhamavaggo (s1-3, km, pts1)' href='#note373' title='pāṭaligāmavaraṭṭhamavaggo (bj, mr) | pāṭaligāmiyavaraṭṭhamavaggo (s1-3, km, pts1)'>Pāṭaligāmiyamaṭṭhamavaggo</span>.</p>
<p><a class='ref sc' id='sc9' href='#sc9'>SC 9</a><a class='ref ms' id='ms18Ud_765' href='#ms18Ud_765'>Ms 18Ud_765</a>Asītimanūnakasuttavaraṃ,<br>
Vaggamidaṭṭhakaṃ suvibhattaṃ;<br>
Dassitaṃ cakkhumatā vimalena,<br>
<span class='var' id='note374' title='addhā tamudānamitīdamāhu (bj) | saddhā hi taṃ udānantidamāhu (s1-3, km, pts1) | atthāyetaṃ udānamitimāhu (mr)' href='#note374' title='addhā tamudānamitīdamāhu (bj) | saddhā hi taṃ udānantidamāhu (s1-3, km, pts1) | atthāyetaṃ udānamitimāhu (mr)'>Addhā hi taṃ udānamitīdamāhu</span>.</p>
</blockquote>
<p class='endbook'>Udānapāḷi niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Pāṭaligāmiyavagga</span> <span class='hidden'>Dutiyadabbasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
