<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud8.9' lang='pli'>
<header>
<ul>
<li class='division'>Udāna&#160;8.9</li>
</ul>
<h1>Paṭhamadabbasutta</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms18Ud_747' href='#ms18Ud_747'>Ms 18Ud_747</a><a class='ref msdiv' id='msdiv79' href='#msdiv79'>Msdiv 79</a><span class='evam'>Evaṃ me sutaṃ—​</span> ekaṃ samayaṃ bhagavā rājagahe viharati veḷuvane kalandakanivāpe. Atha kho āyasmā dabbo mallaputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā dabbo mallaputto bhagavantaṃ etadavoca: “parinibbānakālo me dāni, sugatā”ti. “Yassadāni tvaṃ, dabba, kālaṃ maññasī”ti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms18Ud_748' href='#ms18Ud_748'>Ms 18Ud_748</a>Atha kho āyasmā dabbo mallaputto uṭṭhāyāsanā bhagavantaṃ abhivādetvā padakkhiṇaṃ katvā vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbāyi.</p>
<p><a class='ref sc' id='sc3' href='#sc3'>SC 3</a><a class='ref pts-vp-pli' id='pts-vp-pli93' href='#pts-vp-pli93'>PTS vp Pali 93</a><a class='ref ms' id='ms18Ud_749' href='#ms18Ud_749'>Ms 18Ud_749</a>Atha kho āyasmato dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi. Seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi; evamevaṃ āyasmato dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masīti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms18Ud_750' href='#ms18Ud_750'>Ms 18Ud_750</a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='ref sc' id='sc5' href='#sc5'>SC 5</a><a class='ref vns' id='vns100' href='#vns100'>SC Verse 100</a><a class='ref ms' id='ms18Ud_751' href='#ms18Ud_751'>Ms 18Ud_751</a>“Abhedi kāyo nirodhi saññā,<a class='brnum' id='br93' href='#br93'></a><br>
Vedanā <span class='var' id='note368' title='vedānāpītidahaṃsu (s1-3) | vedanā pi’tidahaṃsu (pts1) | sītidahiṃsu (mr)' href='#note368' title='vedānāpītidahaṃsu (s1-3) | vedanā pi’tidahaṃsu (pts1) | sītidahiṃsu (mr)'>sītibhaviṃsu</span> sabbā;<br>
Vūpasamiṃsu saṅkhārā,<br>
Viññāṇaṃ atthamāgamā”ti.</p>
</blockquote>
<p class='endsection'>Navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Pāṭaligāmiyavagga</span> <span class='hidden'>Paṭhamadabbasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
