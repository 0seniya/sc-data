<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="ud7.2">
<article>
<div class="hgroup">
<p class="division">Udāna&nbsp;7.2</p>
<h1><span class="var" id="note288" title="dutiyabhaddiyasuttaṃ (bj)">Dutiyalakuṇḍakabhaddiyasutta</span></h1>
</div>
<p><a class="sc" id="1"></a><a class="ms" id="p_18Ud_608"></a><a class="msdiv" id="msdiv62"></a><span class="evam">Evaṃ me sutaṃ—​</span> &nbsp; ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā sāriputto āyasmantaṃ lakuṇḍakabhaddiyaṃ <span class="var" id="note289" title="sekkhaṃ (bj) | sekkhoti (s1-3) | sekhoti (pts1)">sekhaṃ</span> maññamāno bhiyyoso mattāya anekapariyāyena dhammiyā kathāya sandasseti samādapeti samuttejeti sampahaṃseti.</p>
<p><a class="sc" id="2"></a><a class="pts" id="pts75"></a><a class="ms" id="p_18Ud_609"></a>Addasā kho bhagavā āyasmantaṃ sāriputtaṃ āyasmantaṃ lakuṇḍakabhaddiyaṃ sekhaṃ maññamānaṃ bhiyyoso mattāya anekapariyāyena dhammiyā kathāya sandassentaṃ samādapentaṃ samuttejentaṃ sampahaṃsentaṃ.</p>
<p><a class="sc" id="3"></a><a class="ms" id="p_18Ud_610"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:&nbsp;</p>
<blockquote class="gatha">
<p><a class="sc" id="4"></a><a class="vns" id="vns77"></a><a class="ms" id="p_18Ud_611"></a>“<span class="var" id="note290" title="acchejji (si) | acchijji (si, s1-3) | achijji (mr)">Acchecchi</span> vaṭṭaṃ byagā nirāsaṃ,<a class="brnum" id="br75"></a><br>
Visukkhā saritā na sandati;<br>
Chinnaṃ vaṭṭaṃ na vattati,<br>
Esevanto dukkhassā”ti.</p>
</blockquote>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Cūḷavagga</span> <span class="hidden">Dutiyalakuṇḍakabhaddiyasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
