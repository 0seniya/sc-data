<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud7.10' lang='pli'>
<header>
<ul>
<li class='division'>Udāna&#160;7.10</li>
</ul>
<h1><span class='var' id='note309' title='udenasuttaṃ (bj)' href='#note309' title='udenasuttaṃ (bj)'>Utenasutta</span></h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms18Ud_652' href='#ms18Ud_652'>Ms 18Ud_652</a><a class='ref msdiv' id='msdiv70' href='#msdiv70'>Msdiv 70</a><span class='evam'>Evaṃ me sutaṃ—​</span> ekaṃ samayaṃ bhagavā kosambiyaṃ viharati ghositārāme. Tena kho pana samayena rañño <span class='var' id='note310' title='udenassa (bj, s1-3, pts1)'>utenassa</span> uyyānagatassa antepuraṃ daḍḍhaṃ hoti, <span class='var' id='note311' title='pañca itthisatāni (bj, s1-3, pts1)' href='#note310' title='udenassa (bj, s1-3, pts1)'>utenassa</span> uyyānagatassa antepuraṃ daḍḍhaṃ hoti, <span class='var' id='note311' title='pañca itthisatāni (bj, s1-3, pts1)'>pañca ca itthisatāni</span> kālaṅkatāni honti sāmāvatīpamukhāni.</p>
<p><a class='ref sc' id='sc2' href='#sc2'>SC 2</a><a class='ref ms' id='ms18Ud_653' href='#ms18Ud_653'>Ms 18Ud_653</a>Atha kho sambahulā bhikkhū pubbaṇhasamayaṃ nivāsetvā pattacīvaramādāya kosambiṃ piṇḍāya pāvisiṃsu. Kosambiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: “idha, bhante, rañño utenassa uyyānagatassa antepuraṃ daḍḍhaṃ, pañca ca itthisatāni kālaṅkatāni sāmāvatīpamukhāni. Tāsaṃ, bhante, upāsikānaṃ kā gati ko abhisamparāyo”ti?</p>
<p><a class='ref sc' id='sc3' href='#sc3'>SC 3</a><a class='ref ms' id='ms18Ud_654' href='#ms18Ud_654'>Ms 18Ud_654</a>“Santettha, bhikkhave, upāsikāyo sotāpannā, santi sakadāgāminiyo, santi anāgāminiyo. Sabbā tā, bhikkhave, upāsikāyo anipphalā kālaṅkatā”ti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms18Ud_655' href='#ms18Ud_655'>Ms 18Ud_655</a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='ref sc' id='sc5' href='#sc5'>SC 5</a><a class='ref vns' id='vns85' href='#vns85'>SC Verse 85</a><a class='ref ms' id='ms18Ud_656' href='#ms18Ud_656'>Ms 18Ud_656</a>“Mohasambandhano loko,<a class='brnum' id='br83' href='#br83'></a><br>
bhabbarūpova dissati;<br>
<span class='var' id='note313' title='upadhisambandhano (si)' href='#note313' title='upadhisambandhano (si)'>Upadhibandhano</span> bālo,<br>
tamasā parivārito;<br>
<span class='var' id='note314' title='sassati viya (bj, pts1) | assarī viya (^ne4#261 [Vibhaṅga/ Paññattihāravibhaṅga])' href='#note314' title='sassati viya (bj, pts1) | assarī viya (^ne4#261 [Vibhaṅga/ Paññattihāravibhaṅga])'>Sassatoriva</span> khāyati,<br>
passato natthi kiñcanan”ti.</p>
</blockquote>
<p class='endsection'>Dasamaṃ.</p>
<blockquote class='uddanagatha'>
<p><a class='ref sc' id='sc6' href='#sc6'>SC 6</a><a class='ref ms' id='ms18Ud_659' href='#ms18Ud_659'>Ms 18Ud_659</a>Dve bhaddiyā dve ca sattā,<br>
lakuṇḍako taṇhākkhayo;<br>
Papañcakhayo ca kaccāno,<br>
udapānañca utenoti.</p>
</blockquote>
<p class='endsection'>Cūḷavaggo sattamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Cūḷavagga</span> <span class='hidden'>Utenasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
