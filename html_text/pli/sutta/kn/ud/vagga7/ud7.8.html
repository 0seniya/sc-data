<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud7.8' lang='pli'>
<header>
<ul>
<li class='division'>Udāna&#160;7.8</li>
</ul>
<h1>Kaccānasutta</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms18Ud_639' href='#ms18Ud_639'>Ms 18Ud_639</a><a class='ref msdiv' id='msdiv68' href='#msdiv68'>Msdiv 68</a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā mahākaccāno bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ parimukhaṃ sūpaṭṭhitāya.</p>
<p><a class='ref sc' id='sc2' href='#sc2'>SC 2</a><a class='ref ms' id='ms18Ud_640' href='#ms18Ud_640'>Ms 18Ud_640</a>Addasā kho bhagavā āyasmantaṃ mahākaccānaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ parimukhaṃ sūpaṭṭhitāya.</p>
<p><a class='ref sc' id='sc3' href='#sc3'>SC 3</a><a class='ref ms' id='ms18Ud_641' href='#ms18Ud_641'>Ms 18Ud_641</a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='ref sc' id='sc4' href='#sc4'>SC 4</a><a class='ref vns' id='vns83' href='#vns83'>SC Verse 83</a><a class='ref pts-vp-pli' id='pts-vp-pli78' href='#pts-vp-pli78'></a><a class='ref ms' id='ms18Ud_642' href='#ms18Ud_642'>Ms 18Ud_642</a>“Yassa siyā sabbadā sati,<a class='brnum' id='br81' href='#br81'></a><br>
Satataṃ kāyagatā upaṭṭhitā;<br>
No cassa no ca me siyā,<br>
Na bhavissati na ca me bhavissati;<br>
Anupubbavihāri tattha so,<br>
Kāleneva tare visattikan”ti.</p>
</blockquote>
<p class='endsection'>Aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Cūḷavagga</span> <span class='hidden'>Kaccānasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
