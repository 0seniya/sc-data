<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp157-166' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Attavagga</h1>
</header>
<h3><span class='add'>Bodhirājakumāravatthu</span></h3>
<blockquote class='gatha'>
<p><a class='ref sc' id='sc157' data-uid='dhp157'>SC 157</a><a class='ref vatthu_gatha' id='vatthu_gatha157.1'>Vatthugāthā 157.1</a><a class='ref pts2ed' id='pts2ed45'>PTS 2nd ed. 45</a> <a class='ref ms' id='ms18Dh_169'>Ms 18Dh_169</a><a class='ref msdiv' id='msdiv157'>Msdiv 157</a>Attānañce piyaṃ jaññā,<br>
rakkheyya naṃ surakkhitaṃ;<br>
Tiṇṇaṃ aññataraṃ yāmaṃ,<br>
paṭijaggeyya paṇḍito.</p>
</blockquote>
<h3><span class='add'>Upanandasakyaputtattheravatthu</span></h3>
<blockquote class='gatha'>
<p><a class='ref sc' id='sc158' data-uid='dhp158'>SC 158</a><a class='ref vatthu_gatha' id='vatthu_gatha158.1'>Vatthugāthā 158.1</a><a class='ref ms' id='ms18Dh_170'>Ms 18Dh_170</a><a class='ref msdiv' id='msdiv158'>Msdiv 158</a>Attānameva paṭhamaṃ,<br>
patirūpe nivesaye;<br>
Athaññamanusāseyya,<br>
na kilisseyya paṇḍito.</p>
</blockquote>
<h3><span class='add'>Padhānikatissattheravatthu</span></h3>
<blockquote class='gatha'>
<p><a class='ref sc' id='sc159' data-uid='dhp159'>SC 159</a><a class='ref vatthu_gatha' id='vatthu_gatha159.1'>Vatthugāthā 159.1</a><a class='ref pts1ed' id='pts1ed24'>PTS 1st ed. 24</a> <a class='ref ms' id='ms18Dh_171'>Ms 18Dh_171</a><a class='ref msdiv' id='msdiv159'>Msdiv 159</a>Attānañce tathā kayirā,<br>
yathāññamanusāsati;<br>
Sudanto vata dametha,<br>
attā hi kira duddamo.</p>
</blockquote>
<h3><span class='add'>Kumārakassapamātuttherivatthu</span></h3>
<blockquote class='gatha'>
<p><a class='ref sc' id='sc160' data-uid='dhp160'>SC 160</a><a class='ref vatthu_gatha' id='vatthu_gatha160.1'>Vatthugāthā 160.1</a><a class='ref ms' id='ms18Dh_172'>Ms 18Dh_172</a><a class='ref msdiv' id='msdiv160'>Msdiv 160</a>Attā hi attano nātho,<br>
ko hi nātho paro siyā;<br>
Attanā hi sudantena,<br>
nāthaṃ labhati dullabhaṃ.</p>
</blockquote>
<h3><span class='add'>Mahākālaupāsakavatthu</span></h3>
<blockquote class='gatha'>
<p><a class='ref sc' id='sc161' data-uid='dhp161'>SC 161</a><a class='ref vatthu_gatha' id='vatthu_gatha161.1'>Vatthugāthā 161.1</a><a class='ref pts2ed' id='pts2ed46'>PTS 2nd ed. 46</a> <a class='ref ms' id='ms18Dh_173'>Ms 18Dh_173</a><a class='ref msdiv' id='msdiv161'>Msdiv 161</a><span class='var' id='note113' title='attanā va (bj, s1-3, pts1-2)'>Attanā hi</span> kataṃ pāpaṃ,<br>
Attajaṃ attasambhavaṃ;<br>
<span class='var' id='note114' title='abhimanthati (bj)'>Abhimatthati</span> dummedhaṃ,<br>
<span class='var' id='note115' title='vajiraṃvamhayaṃ (s1-3) | vajiraṃva’mhamayaṃ (pts1-2, mr)'>Vajiraṃvasmamayaṃ</span> maṇiṃ.</p>
</blockquote>
<h3><span class='add'>Devadattavatthu</span></h3>
<blockquote class='gatha'>
<p><a class='ref sc' id='sc162' data-uid='dhp162'>SC 162</a><a class='ref vatthu_gatha' id='vatthu_gatha162.1'>Vatthugāthā 162.1</a><a class='ref ms' id='ms18Dh_174'>Ms 18Dh_174</a><a class='ref msdiv' id='msdiv162'>Msdiv 162</a>Yassa accantadussilyaṃ,<br>
māluvā sālamivotthataṃ;<br>
Karoti so tathattānaṃ,<br>
yathā naṃ icchatī diso.</p>
</blockquote>
<h3><span class='add'>Saṅghabhedaparisakkanavatthu</span></h3>
<blockquote class='gatha'>
<p><a class='ref sc' id='sc163' data-uid='dhp163'>SC 163</a><a class='ref vatthu_gatha' id='vatthu_gatha163.1'>Vatthugāthā 163.1</a><a class='ref ms' id='ms18Dh_175'>Ms 18Dh_175</a><a class='ref msdiv' id='msdiv163'>Msdiv 163</a>Sukarāni asādhūni,<br>
attano ahitāni ca;<br>
Yaṃ ve hitañca sādhuñca,<br>
taṃ ve paramadukkaraṃ.</p>
</blockquote>
<h3><span class='add'>Kālattheravatthu</span></h3>
<blockquote class='gatha'>
<p><a class='ref sc' id='sc164' data-uid='dhp164'>SC 164</a><a class='ref vatthu_gatha' id='vatthu_gatha164.1'>Vatthugāthā 164.1</a><a class='ref ms' id='ms18Dh_176'>Ms 18Dh_176</a><a class='ref msdiv' id='msdiv164'>Msdiv 164</a>Yo sāsanaṃ arahataṃ,<br>
ariyānaṃ dhammajīvinaṃ;<br>
Paṭikkosati dummedho,<br>
diṭṭhiṃ nissāya pāpikaṃ;<br>
Phalāni kaṭṭhakasseva,<br>
<span class='var' id='note116' title='attaghaññāya (bj, s1-3, pts1-2)'>attaghātāya</span> phallati.</p>
</blockquote>
<h3><span class='add'>Cūḷakālaupāsakavatthu</span></h3>
<blockquote class='gatha'>
<p><a class='ref sc' id='sc165' data-uid='dhp165'>SC 165</a><a class='ref vatthu_gatha' id='vatthu_gatha165.1'>Vatthugāthā 165.1</a><a class='ref pts2ed' id='pts2ed47'>PTS 2nd ed. 47</a> <a class='ref ms' id='ms18Dh_177'>Ms 18Dh_177</a><a class='ref msdiv' id='msdiv165'>Msdiv 165</a><span class='var' id='note118' title='attanā va (bj, s1-3, pts1-2)'>Attanā hi</span> kataṃ pāpaṃ,<br>
attanā saṅkilissati;<br>
Attanā akataṃ pāpaṃ,<br>
attanāva visujjhati;<br>
Suddhī asuddhi paccattaṃ,<br>
nāñño <span class='var' id='note119' title='nāññamañño (bj)'>aññaṃ</span> visodhaye.</p>
</blockquote>
<h3><span class='add'>Attadatthattheravatthu</span></h3>
<blockquote class='gatha'>
<p><a class='ref sc' id='sc166' data-uid='dhp166'>SC 166</a><a class='ref vatthu_gatha' id='vatthu_gatha166.1'>Vatthugāthā 166.1</a><a class='ref pts1ed' id='pts1ed25'>PTS 1st ed. 25</a> <a class='ref ms' id='ms18Dh_178'>Ms 18Dh_178</a><a class='ref msdiv' id='msdiv166'>Msdiv 166</a>Attadatthaṃ paratthena,<br>
bahunāpi na hāpaye;<br>
Attadatthamabhiññāya,<br>
sadatthapasuto siyā.</p>
</blockquote>
<p class='endsection'>Attavaggo dvādasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
