<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp221-234' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Kodhavagga</h1>
</header>
<h3><span class='add'>Rohinīkhattiyakaññāvatthu</span></h3>
<blockquote class='gatha'>
<p><a class='ref sc' id='sc221' href='#sc221' data-uid='dhp221'>SC 221</a><a class='ref vatthu_gatha' id='vatthu_gatha221.1' href='#vatthu_gatha221.1'>Vatthugāthā 221.1</a><a class='ref pts2ed' id='pts2ed63' href='#pts2ed63'>PTS 2nd ed. 63</a> <a class='ref ms' id='ms18Dh_240' href='#ms18Dh_240'>Ms 18Dh_240</a><a class='ref msdiv' id='msdiv221' href='#msdiv221'>Msdiv 221</a>Kodhaṃ jahe vippajaheyya mānaṃ,<br>
Saṃyojanaṃ sabbamatikkameyya;<br>
Taṃ nāmarūpasmimasajjamānaṃ,<br>
Akiñcanaṃ nānupatanti dukkhā.</p>
</blockquote>
<h3><span class='add'>Aññatarabhikkhuvatthu</span></h3>
<blockquote class='gatha'>
<p><a class='ref sc' id='sc222' href='#sc222' data-uid='dhp222'>SC 222</a><a class='ref vatthu_gatha' id='vatthu_gatha222.1' href='#vatthu_gatha222.1'>Vatthugāthā 222.1</a><a class='ref ms' id='ms18Dh_241' href='#ms18Dh_241'>Ms 18Dh_241</a><a class='ref msdiv' id='msdiv222' href='#msdiv222'>Msdiv 222</a>Yo ve uppatitaṃ kodhaṃ,<br>
rathaṃ bhantaṃva <span class='var' id='note147' title='dhāraye (bj, s1-3, pts1-2)' href='#note147' title='dhāraye (bj, s1-3, pts1-2)'>vāraye</span>;<br>
Tamahaṃ sārathiṃ brūmi,<br>
rasmiggāho itaro jano.</p>
</blockquote>
<h3><span class='add'>Uttarāupāsikavatthu</span></h3>
<blockquote class='gatha'>
<p><a class='ref sc' id='sc223' href='#sc223' data-uid='dhp223'>SC 223</a><a class='ref vatthu_gatha' id='vatthu_gatha223.1' href='#vatthu_gatha223.1'>Vatthugāthā 223.1</a><a class='ref ms' id='ms18Dh_242' href='#ms18Dh_242'>Ms 18Dh_242</a><a class='ref msdiv' id='msdiv223' href='#msdiv223'>Msdiv 223</a>Akkodhena jine kodhaṃ,<br>
asādhuṃ sādhunā jine;<br>
Jine kadariyaṃ dānena,<br>
saccenālikavādinaṃ.</p>
</blockquote>
<h3><span class='add'>Mahāmoggallānapañhavatthu</span></h3>
<blockquote class='gatha'>
<p><a class='ref sc' id='sc224' href='#sc224' data-uid='dhp224'>SC 224</a><a class='ref vatthu_gatha' id='vatthu_gatha224.1' href='#vatthu_gatha224.1'>Vatthugāthā 224.1</a><a class='ref ms' id='ms18Dh_243' href='#ms18Dh_243'>Ms 18Dh_243</a><a class='ref msdiv' id='msdiv224' href='#msdiv224'>Msdiv 224</a>Saccaṃ bhaṇe na kujjheyya,<br>
<span class='var' id='note148' title='dajjā’ppasmimpi (bj) | dajjā appasmi (s1-3, pts2, mr) | dajjā appasmiṃ (pts1)' href='#note148' title='dajjā’ppasmimpi (bj) | dajjā appasmi (s1-3, pts2, mr) | dajjā appasmiṃ (pts1)'>dajjā appampi</span> yācito;<br>
Etehi tīhi ṭhānehi,<br>
gacche devāna santike.</p>
</blockquote>
<h3><span class='add'>Buddhapitubrāhmaṇavatthu</span></h3>
<blockquote class='gatha'>
<p><a class='ref sc' id='sc225' href='#sc225' data-uid='dhp225'>SC 225</a><a class='ref vatthu_gatha' id='vatthu_gatha225.1' href='#vatthu_gatha225.1'>Vatthugāthā 225.1</a><a class='ref pts1ed' id='pts1ed34' href='#pts1ed34'>PTS 1st ed. 34</a> <a class='ref pts2ed' id='pts2ed64' href='#pts2ed64'>PTS 2nd ed. 64</a> <a class='ref ms' id='ms18Dh_244' href='#ms18Dh_244'>Ms 18Dh_244</a><a class='ref msdiv' id='msdiv225' href='#msdiv225'>Msdiv 225</a><span class='var' id='note149' title='ahiṃsakāyā munayo (mr)' href='#note149' title='ahiṃsakāyā munayo (mr)'>Ahiṃsakā ye munayo</span>,<br>
niccaṃ kāyena saṃvutā;<br>
Te yanti accutaṃ ṭhānaṃ,<br>
yattha gantvā na socare.</p>
</blockquote>
<h3><span class='add'>Puṇṇadāsīvatthu</span></h3>
<blockquote class='gatha'>
<p><a class='ref sc' id='sc226' href='#sc226' data-uid='dhp226'>SC 226</a><a class='ref vatthu_gatha' id='vatthu_gatha226.1' href='#vatthu_gatha226.1'>Vatthugāthā 226.1</a><a class='ref ms' id='ms18Dh_245' href='#ms18Dh_245'>Ms 18Dh_245</a><a class='ref msdiv' id='msdiv226' href='#msdiv226'>Msdiv 226</a>Sadā jāgaramānānaṃ,<br>
ahorattānusikkhinaṃ;<br>
Nibbānaṃ adhimuttānaṃ,<br>
atthaṃ gacchanti āsavā.</p>
</blockquote>
<h3><span class='add'>Atulaupāsakavatthu</span></h3>
<blockquote class='gatha'>
<p><a class='ref sc' id='sc227' href='#sc227' data-uid='dhp227'>SC 227</a><a class='ref vatthu_gatha' id='vatthu_gatha227.1' href='#vatthu_gatha227.1'>Vatthugāthā 227.1</a><a class='ref ms' id='ms18Dh_246' href='#ms18Dh_246'>Ms 18Dh_246</a><a class='ref msdiv' id='msdiv227' href='#msdiv227'>Msdiv 227</a>Porāṇametaṃ atula,<br>
netaṃ ajjatanāmiva;<br>
Nindanti tuṇhimāsīnaṃ,<br>
nindanti bahubhāṇinaṃ;<br>
Mitabhāṇimpi nindanti,<br>
natthi loke anindito.</p>
<p><a class='ref sc' id='sc228' href='#sc228' data-uid='dhp228'>SC 228</a><a class='ref vatthu_gatha' id='vatthu_gatha227.2' href='#vatthu_gatha227.2'>Vatthugāthā 227.2</a><a class='ref pts2ed' id='pts2ed65' href='#pts2ed65'>PTS 2nd ed. 65</a> <a class='ref ms' id='ms18Dh_247' href='#ms18Dh_247'>Ms 18Dh_247</a><a class='ref msdiv' id='msdiv228' href='#msdiv228'>Msdiv 228</a>Na cāhu na ca bhavissati,<br>
na cetarahi vijjati;<br>
Ekantaṃ nindito poso,<br>
ekantaṃ vā pasaṃsito.</p>
<p><a class='ref sc' id='sc229' href='#sc229' data-uid='dhp229'>SC 229</a><a class='ref vatthu_gatha' id='vatthu_gatha227.3' href='#vatthu_gatha227.3'>Vatthugāthā 227.3</a><a class='ref ms' id='ms18Dh_248' href='#ms18Dh_248'>Ms 18Dh_248</a><a class='ref msdiv' id='msdiv229' href='#msdiv229'>Msdiv 229</a>Yañce viññū pasaṃsanti,<br>
anuvicca suve suve;<br>
<span class='var' id='note150' title='acchinnavuttiṃ (mr)' href='#note150' title='acchinnavuttiṃ (mr)'>Acchiddavuttiṃ</span> medhāviṃ,<br>
paññāsīlasamāhitaṃ.</p>
<p><a class='ref sc' id='sc230' href='#sc230' data-uid='dhp230'>SC 230</a><a class='ref vatthu_gatha' id='vatthu_gatha227.4' href='#vatthu_gatha227.4'>Vatthugāthā 227.4</a><a class='ref ms' id='ms18Dh_249' href='#ms18Dh_249'>Ms 18Dh_249</a><a class='ref msdiv' id='msdiv230' href='#msdiv230'>Msdiv 230</a><span class='var' id='note151' title='nekkhaṃ (bj, s1-3, pts1-2)' href='#note151' title='nekkhaṃ (bj, s1-3, pts1-2)'>Nikkhaṃ</span> jambonadasseva,<br>
ko taṃ ninditumarahati;<br>
Devāpi naṃ pasaṃsanti,<br>
brahmunāpi pasaṃsito.</p>
</blockquote>
<h3><span class='add'>Chabbaggiyavatthu</span></h3>
<blockquote class='gatha'>
<p><a class='ref sc' id='sc231' href='#sc231' data-uid='dhp231'>SC 231</a><a class='ref vatthu_gatha' id='vatthu_gatha228.1' href='#vatthu_gatha228.1'>Vatthugāthā 228.1</a><a class='ref ms' id='ms18Dh_250' href='#ms18Dh_250'>Ms 18Dh_250</a><a class='ref msdiv' id='msdiv231' href='#msdiv231'>Msdiv 231</a>Kāyappakopaṃ rakkheyya,<br>
kāyena saṃvuto siyā;<br>
Kāyaduccaritaṃ hitvā,<br>
kāyena sucaritaṃ care.</p>
<p><a class='ref sc' id='sc232' href='#sc232' data-uid='dhp232'>SC 232</a><a class='ref vatthu_gatha' id='vatthu_gatha228.2' href='#vatthu_gatha228.2'>Vatthugāthā 228.2</a><a class='ref ms' id='ms18Dh_251' href='#ms18Dh_251'>Ms 18Dh_251</a><a class='ref msdiv' id='msdiv232' href='#msdiv232'>Msdiv 232</a>Vacīpakopaṃ rakkheyya,<br>
vācāya saṃvuto siyā;<br>
Vacīduccaritaṃ hitvā,<br>
vācāya sucaritaṃ care.</p>
<p><a class='ref sc' id='sc233' href='#sc233' data-uid='dhp233'>SC 233</a><a class='ref vatthu_gatha' id='vatthu_gatha228.3' href='#vatthu_gatha228.3'>Vatthugāthā 228.3</a><a class='ref pts2ed' id='pts2ed66' href='#pts2ed66'>PTS 2nd ed. 66</a> <a class='ref ms' id='ms18Dh_252' href='#ms18Dh_252'>Ms 18Dh_252</a><a class='ref msdiv' id='msdiv233' href='#msdiv233'>Msdiv 233</a>Manopakopaṃ rakkheyya,<br>
manasā saṃvuto siyā;<br>
Manoduccaritaṃ hitvā,<br>
manasā sucaritaṃ care.</p>
<p><a class='ref sc' id='sc234' href='#sc234' data-uid='dhp234'>SC 234</a><a class='ref vatthu_gatha' id='vatthu_gatha228.4' href='#vatthu_gatha228.4'>Vatthugāthā 228.4</a><a class='ref ms' id='ms18Dh_253' href='#ms18Dh_253'>Ms 18Dh_253</a><a class='ref msdiv' id='msdiv234' href='#msdiv234'>Msdiv 234</a>Kāyena saṃvutā dhīrā,<br>
atho vācāya saṃvutā;<br>
Manasā saṃvutā dhīrā,<br>
te ve suparisaṃvutā.</p>
</blockquote>
<p class='endsection'>Kodhavaggo sattarasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
