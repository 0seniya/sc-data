<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp60-75' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Bālavagga</h1>
</header>
<h3><span class='add'>Aññatarapurisavatthu</span></h3>
<blockquote class='gatha'>
<p><a class='ref sc' id='sc60' data-uid='dhp60'>SC 60</a><a class='ref vatthu_gatha' id='vatthu_gatha60.1'>Vatthugāthā 60.1</a><a class='ref pts2ed' id='pts2ed17'>PTS 2nd ed. 17</a> <a class='ref ms' id='ms18Dh_65'>Ms 18Dh_65</a><a class='ref msdiv' id='msdiv60'>Msdiv 60</a>Dīghā jāgarato ratti,<br>
dīghaṃ santassa yojanaṃ;<br>
Dīgho bālāna saṃsāro,<br>
saddhammaṃ avijānataṃ.</p>
</blockquote>
<h3><span class='add'>Mahākassapasaddhivihārikavatthu</span></h3>
<blockquote class='gatha'>
<p><a class='ref sc' id='sc61' data-uid='dhp61'>SC 61</a><a class='ref vatthu_gatha' id='vatthu_gatha61.1'>Vatthugāthā 61.1</a><a class='ref ms' id='ms18Dh_66'>Ms 18Dh_66</a><a class='ref msdiv' id='msdiv61'>Msdiv 61</a>Carañce nādhigaccheyya,<br>
Seyyaṃ sadisamattano;<br>
<span class='var' id='note42' title='ekaccariyaṃ (mr)'>Ekacariyaṃ</span> daḷhaṃ kayirā,<br>
Natthi bāle sahāyatā.</p>
</blockquote>
<h3><span class='add'>Ānandaseṭṭhivatthu</span></h3>
<blockquote class='gatha'>
<p><a class='ref sc' id='sc62' data-uid='dhp62'>SC 62</a><a class='ref vatthu_gatha' id='vatthu_gatha62.1'>Vatthugāthā 62.1</a><a class='ref ms' id='ms18Dh_67'>Ms 18Dh_67</a><a class='ref msdiv' id='msdiv62'>Msdiv 62</a>Puttā <span class='var' id='note43' title='puttā matthi dhanammatthi (bj) | puttā matthi dhanamatthi (s1-3) | puttamatthi dhanamatthi (mr)'>matthi dhanaṃ matthi</span>,<br>
iti bālo vihaññati;<br>
Attā <span class='var' id='note44' title='attāpi (?)'>hi</span> attano natthi,<br>
kuto puttā kuto dhanaṃ.</p>
</blockquote>
<h3><span class='add'>Gaṇṭhibhedakacoravatthu</span></h3>
<blockquote class='gatha'>
<p><a class='ref sc' id='sc63' data-uid='dhp63'>SC 63</a><a class='ref vatthu_gatha' id='vatthu_gatha63.1'>Vatthugāthā 63.1</a><a class='ref ms' id='ms18Dh_68'>Ms 18Dh_68</a><a class='ref msdiv' id='msdiv63'>Msdiv 63</a>Yo bālo maññati bālyaṃ,<br>
paṇḍito vāpi tena so;<br>
Bālo ca paṇḍitamānī,<br>
sa ve “bālo”ti vuccati.</p>
</blockquote>
<h3><span class='add'>Udāyittheravatthu</span></h3>
<blockquote class='gatha'>
<p><a class='ref sc' id='sc64' data-uid='dhp64'>SC 64</a><a class='ref vatthu_gatha' id='vatthu_gatha64.1'>Vatthugāthā 64.1</a><a class='ref pts2ed' id='pts2ed18'>PTS 2nd ed. 18</a> <a class='ref ms' id='ms18Dh_69'>Ms 18Dh_69</a><a class='ref msdiv' id='msdiv64'>Msdiv 64</a>Yāvajīvampi ce bālo,<br>
paṇḍitaṃ payirupāsati;<br>
Na so dhammaṃ vijānāti,<br>
dabbī sūparasaṃ yathā.</p>
</blockquote>
<h3><span class='add'>Tiṃsapāveyyakabhikkhuvatthu</span></h3>
<blockquote class='gatha'>
<p><a class='ref sc' id='sc65' data-uid='dhp65'>SC 65</a><a class='ref vatthu_gatha' id='vatthu_gatha65.1'>Vatthugāthā 65.1</a><a class='ref pts1ed' id='pts1ed10'>PTS 1st ed. 10</a> <a class='ref ms' id='ms18Dh_70'>Ms 18Dh_70</a><a class='ref msdiv' id='msdiv65'>Msdiv 65</a>Muhuttamapi ce viññū,<br>
paṇḍitaṃ payirupāsati;<br>
Khippaṃ dhammaṃ vijānāti,<br>
jivhā sūparasaṃ yathā.</p>
</blockquote>
<h3><span class='add'>Suppabuddhakuṭṭhivatthu</span></h3>
<blockquote class='gatha'>
<p><a class='ref sc' id='sc66' data-uid='dhp66'>SC 66</a><a class='ref vatthu_gatha' id='vatthu_gatha66.1'>Vatthugāthā 66.1</a><a class='ref ms' id='ms18Dh_71'>Ms 18Dh_71</a><a class='ref msdiv' id='msdiv66'>Msdiv 66</a>Caranti bālā dummedhā,<br>
amitteneva attanā;<br>
Karontā pāpakaṃ kammaṃ,<br>
yaṃ hoti kaṭukapphalaṃ.</p>
</blockquote>
<h3><span class='add'>Kassakavatthu</span></h3>
<blockquote class='gatha'>
<p><a class='ref sc' id='sc67' data-uid='dhp67'>SC 67</a><a class='ref vatthu_gatha' id='vatthu_gatha67.1'>Vatthugāthā 67.1</a><a class='ref ms' id='ms18Dh_72'>Ms 18Dh_72</a><a class='ref msdiv' id='msdiv67'>Msdiv 67</a>Na taṃ kammaṃ kataṃ sādhu,<br>
yaṃ katvā anutappati;<br>
Yassa assumukho rodaṃ,<br>
vipākaṃ paṭisevati.</p>
</blockquote>
<h3><span class='add'>Sumanamālākāravatthu</span></h3>
<blockquote class='gatha'>
<p><a class='ref sc' id='sc68' data-uid='dhp68'>SC 68</a><a class='ref vatthu_gatha' id='vatthu_gatha68.1'>Vatthugāthā 68.1</a><a class='ref ms' id='ms18Dh_73'>Ms 18Dh_73</a><a class='ref msdiv' id='msdiv68'>Msdiv 68</a>Tañca kammaṃ kataṃ sādhu,<br>
yaṃ katvā nānutappati;<br>
Yassa patīto sumano,<br>
vipākaṃ paṭisevati.</p>
</blockquote>
<h3><span class='add'>Uppalavaṇṇattherīvatthu</span></h3>
<blockquote class='gatha'>
<p><a class='ref sc' id='sc69' data-uid='dhp69'>SC 69</a><a class='ref vatthu_gatha' id='vatthu_gatha69.1'>Vatthugāthā 69.1</a><a class='ref pts2ed' id='pts2ed19'>PTS 2nd ed. 19</a> <a class='ref ms' id='ms18Dh_74'>Ms 18Dh_74</a><a class='ref msdiv' id='msdiv69'>Msdiv 69</a><span class='var' id='note46' title='madhuvā (bj, s1-3, pts1-2)'>Madhuṃvā</span> maññati bālo,<br>
yāva pāpaṃ na paccati;<br>
Yadā ca paccati pāpaṃ,<br>
<span class='var' id='note47' title='atha bālo (bj, s1-3, pts1-2) | bālo (mr)'>atha</span> dukkhaṃ nigacchati.</p>
</blockquote>
<h3><span class='add'>Jambukattheravatthu</span></h3>
<blockquote class='gatha'>
<p><a class='ref sc' id='sc70' data-uid='dhp70'>SC 70</a><a class='ref vatthu_gatha' id='vatthu_gatha70.1'>Vatthugāthā 70.1</a><a class='ref ms' id='ms18Dh_75'>Ms 18Dh_75</a><a class='ref msdiv' id='msdiv70'>Msdiv 70</a>Māse māse kusaggena,<br>
bālo bhuñjeyya bhojanaṃ;<br>
Na so <span class='var' id='note48' title='saṅkhatadhammānaṃ (bj, pts1-2, mr)'>saṅkhātadhammānaṃ</span>,<br>
kalaṃ agghati soḷasiṃ.</p>
</blockquote>
<h3><span class='add'>Ahipetavatthu</span></h3>
<blockquote class='gatha'>
<p><a class='ref sc' id='sc71' data-uid='dhp71'>SC 71</a><a class='ref vatthu_gatha' id='vatthu_gatha71.1'>Vatthugāthā 71.1</a><a class='ref ms' id='ms18Dh_76'>Ms 18Dh_76</a><a class='ref msdiv' id='msdiv71'>Msdiv 71</a>Na hi pāpaṃ kataṃ kammaṃ,<br>
Sajjukhīraṃva muccati;<br>
Ḍahantaṃ bālamanveti,<br>
<span class='var' id='note50' title='bhasmā channova (s1-3, mr) | bhasmācchannova (pts1-2)'>Bhasmacchannova</span> pāvako.</p>
</blockquote>
<h3><span class='add'>Saṭṭhikūṭapetavatthu</span></h3>
<blockquote class='gatha'>
<p><a class='ref sc' id='sc72' data-uid='dhp72'>SC 72</a><a class='ref vatthu_gatha' id='vatthu_gatha72.1'>Vatthugāthā 72.1</a><a class='ref pts2ed' id='pts2ed20'>PTS 2nd ed. 20</a> <a class='ref ms' id='ms18Dh_77'>Ms 18Dh_77</a><a class='ref msdiv' id='msdiv72'>Msdiv 72</a>Yāvadeva anatthāya,<br>
<span class='var' id='note51' title='ñāttaṃ (?)'>ñattaṃ</span> bālassa jāyati;<br>
Hanti bālassa sukkaṃsaṃ,<br>
muddhamassa vipātayaṃ.</p>
</blockquote>
<h3><span class='add'>Cittagahapativatthu</span></h3>
<blockquote class='gatha'>
<p><a class='ref sc' id='sc73' data-uid='dhp73'>SC 73</a><a class='ref vatthu_gatha' id='vatthu_gatha73.1'>Vatthugāthā 73.1</a><a class='ref pts1ed' id='pts1ed11'>PTS 1st ed. 11</a> <a class='ref ms' id='ms18Dh_78'>Ms 18Dh_78</a><a class='ref msdiv' id='msdiv73'>Msdiv 73</a><span class='var' id='note52' title='asantaṃ bhāvamiccheyya (s1-3) | asantabhāvanamiccheyya (mr)'>Asantaṃ bhāvanamiccheyya</span>,<br>
Purekkhārañca bhikkhusu;<br>
Āvāsesu ca issariyaṃ,<br>
Pūjaṃ parakulesu ca.</p>
<p><a class='ref sc' id='sc74' data-uid='dhp74'>SC 74</a><a class='ref vatthu_gatha' id='vatthu_gatha73.2'>Vatthugāthā 73.2</a><a class='ref ms' id='ms18Dh_79'>Ms 18Dh_79</a><a class='ref msdiv' id='msdiv74'>Msdiv 74</a>Mameva kata maññantu,<br>
gihī pabbajitā ubho;<br>
Mamevātivasā assu,<br>
kiccākiccesu kismici;<br>
Iti bālassa saṅkappo,<br>
icchā māno ca vaḍḍhati.</p>
</blockquote>
<h3><span class='add'>Vanavāsitissasāmaṇeravatthu</span></h3>
<blockquote class='gatha'>
<p><a class='ref sc' id='sc75' data-uid='dhp75'>SC 75</a><a class='ref vatthu_gatha' id='vatthu_gatha74.1'>Vatthugāthā 74.1</a><a class='ref ms' id='ms18Dh_80'>Ms 18Dh_80</a><a class='ref msdiv' id='msdiv75'>Msdiv 75</a>Aññā hi lābhūpanisā,<br>
aññā nibbānagāminī;<br>
Evametaṃ abhiññāya,<br>
bhikkhu buddhassa sāvako;<br>
Sakkāraṃ nābhinandeyya,<br>
vivekamanubrūhaye.</p>
</blockquote>
<p class='endsection'>Bālavaggo pañcamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
