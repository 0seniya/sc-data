<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='dhp100-115' lang='pli'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Sahassavagga</h1>
</header>
<h3><span class='add'>Tambadāṭhikacoraghātakavatthu</span></h3>
<blockquote class='gatha'>
<p><a class='ref sc' id='sc100' href='#sc100' data-uid='dhp100'>SC 100</a><a class='ref vatthu_gatha' id='vatthu_gatha100.1' href='#vatthu_gatha100.1'>Vatthugāthā 100.1</a><a class='ref pts2ed' id='pts2ed29' href='#pts2ed29'>PTS 2nd ed. 29</a> <a class='ref ms' id='ms18Dh_108' href='#ms18Dh_108'>Ms 18Dh_108</a><a class='ref msdiv' id='msdiv100' href='#msdiv100'>Msdiv 100</a>Sahassamapi ce vācā,<br>
anatthapadasaṃhitā;<br>
Ekaṃ atthapadaṃ seyyo,<br>
yaṃ sutvā upasammati.</p>
</blockquote>
<h3><span class='add'>Bāhiyadārucīriyattheravatthu</span></h3>
<blockquote class='gatha'>
<p><a class='ref sc' id='sc101' href='#sc101' data-uid='dhp101'>SC 101</a><a class='ref vatthu_gatha' id='vatthu_gatha101.1' href='#vatthu_gatha101.1'>Vatthugāthā 101.1</a><a class='ref ms' id='ms18Dh_109' href='#ms18Dh_109'>Ms 18Dh_109</a><a class='ref msdiv' id='msdiv101' href='#msdiv101'>Msdiv 101</a>Sahassamapi ce gāthā,<br>
anatthapadasaṃhitā;<br>
Ekaṃ gāthāpadaṃ seyyo,<br>
yaṃ sutvā upasammati.</p>
</blockquote>
<h3><span class='add'>Kuṇḍalakesitherīvatthu</span></h3>
<blockquote class='gatha'>
<p><a class='ref sc' id='sc102' href='#sc102' data-uid='dhp102'>SC 102</a><a class='ref vatthu_gatha' id='vatthu_gatha102.1' href='#vatthu_gatha102.1'>Vatthugāthā 102.1</a><a class='ref ms' id='ms18Dh_110' href='#ms18Dh_110'>Ms 18Dh_110</a><a class='ref msdiv' id='msdiv102' href='#msdiv102'>Msdiv 102</a>Yo ca gāthā sataṃ bhāse,<br>
<span class='var' id='note69' title='anatthapadasañhitaṃ (bj, mr)'>anatthapadasaṃhitā</span>;<br>
Ekaṃ dhammapadaṃ seyyo,<br>
yaṃ sutvā upasammati.</p>
<p><a class='ref sc' id='sc103' href='#sc103' data-uid='dhp103'>SC 103</a><a class='ref vatthu_gatha' id='vatthu_gatha102.2' href='#vatthu_gatha102.2'>Vatthugāthā 102.2</a><a class='ref ms' id='ms18Dh_111' href='#ms18Dh_111'>Ms 18Dh_111</a><a class='ref msdiv' id='msdiv103' href='#msdiv103'>Msdiv 103</a>Yo sahassaṃ sahassena,<br>
saṅgāme mānuse jine;<br>
Ekañca <span class='var' id='note70' title='jeyya attānaṃ (bj)'>jeyyamattānaṃ</span>,<br>
sa ve saṅgāmajuttamo.</p>
</blockquote>
<h3><span class='add'>Anatthapucchakabrāhmaṇavatthu</span></h3>
<blockquote class='gatha'>
<p><a class='ref sc' id='sc104' href='#sc104' data-uid='dhp104'>SC 104</a><a class='ref vatthu_gatha' id='vatthu_gatha103.1' href='#vatthu_gatha103.1'>Vatthugāthā 103.1</a><a class='ref pts2ed' id='pts2ed30' href='#pts2ed30'>PTS 2nd ed. 30</a> <a class='ref ms' id='ms18Dh_112' href='#ms18Dh_112'>Ms 18Dh_112</a><a class='ref msdiv' id='msdiv104' href='#msdiv104'>Msdiv 104</a>Attā have jitaṃ seyyo,<br>
yā cāyaṃ itarā pajā;<br>
Attadantassa posassa,<br>
niccaṃ saññatacārino.</p>
<p><a class='ref sc' id='sc105' href='#sc105' data-uid='dhp105'>SC 105</a><a class='ref vatthu_gatha' id='vatthu_gatha103.2' href='#vatthu_gatha103.2'>Vatthugāthā 103.2</a><a class='ref ms' id='ms18Dh_113' href='#ms18Dh_113'>Ms 18Dh_113</a><a class='ref msdiv' id='msdiv105' href='#msdiv105'>Msdiv 105</a>Neva devo na gandhabbo,<br>
na māro saha brahmunā;<br>
Jitaṃ apajitaṃ kayirā,<br>
tathārūpassa jantuno.</p>
</blockquote>
<h3><span class='add'>Sāriputtattherassa mātulabrāhmaṇavatthu</span></h3>
<blockquote class='gatha'>
<p><a class='ref sc' id='sc106' href='#sc106' data-uid='dhp106'>SC 106</a><a class='ref vatthu_gatha' id='vatthu_gatha104.1' href='#vatthu_gatha104.1'>Vatthugāthā 104.1</a><a class='ref pts1ed' id='pts1ed16' href='#pts1ed16'>PTS 1st ed. 16</a> <a class='ref ms' id='ms18Dh_114' href='#ms18Dh_114'>Ms 18Dh_114</a><a class='ref msdiv' id='msdiv106' href='#msdiv106'>Msdiv 106</a>Māse māse sahassena,<br>
yo yajetha sataṃ samaṃ;<br>
Ekañca bhāvitattānaṃ,<br>
muhuttamapi pūjaye;<br>
Sāyeva pūjanā seyyo,<br>
yañce vassasataṃ hutaṃ.</p>
</blockquote>
<h3><span class='add'>Sāriputtattherassa bhāgineyyavatthu</span></h3>
<blockquote class='gatha'>
<p><a class='ref sc' id='sc107' href='#sc107' data-uid='dhp107'>SC 107</a><a class='ref vatthu_gatha' id='vatthu_gatha105.1' href='#vatthu_gatha105.1'>Vatthugāthā 105.1</a><a class='ref ms' id='ms18Dh_115' href='#ms18Dh_115'>Ms 18Dh_115</a><a class='ref msdiv' id='msdiv107' href='#msdiv107'>Msdiv 107</a>Yo ca vassasataṃ jantu,<br>
aggiṃ paricare vane;<br>
Ekañca bhāvitattānaṃ,<br>
muhuttamapi pūjaye;<br>
Sāyeva pūjanā seyyo,<br>
yañce vassasataṃ hutaṃ.</p>
</blockquote>
<h3><span class='add'>Sāriputtatherassa sahāyakabrāhmaṇavatthu</span></h3>
<blockquote class='gatha'>
<p><a class='ref sc' id='sc108' href='#sc108' data-uid='dhp108'>SC 108</a><a class='ref vatthu_gatha' id='vatthu_gatha106.1' href='#vatthu_gatha106.1'>Vatthugāthā 106.1</a><a class='ref pts2ed' id='pts2ed31' href='#pts2ed31'>PTS 2nd ed. 31</a> <a class='ref ms' id='ms18Dh_116' href='#ms18Dh_116'>Ms 18Dh_116</a><a class='ref msdiv' id='msdiv108' href='#msdiv108'>Msdiv 108</a>Yaṃ kiñci <span class='var' id='note71' title='yiṭṭhañca hutañca (pts1, mr)'>yiṭṭhaṃ va hutaṃ va</span> loke,<br>
Saṃvaccharaṃ yajetha puññapekkho;<br>
Sabbampi taṃ na catubhāgameti,<br>
Abhivādanā ujjugatesu seyyo.</p>
</blockquote>
<h3><span class='add'>Āyuvaḍḍhanakumāravatthu</span></h3>
<blockquote class='gatha'>
<p><a class='ref sc' id='sc109' href='#sc109' data-uid='dhp109'>SC 109</a><a class='ref vatthu_gatha' id='vatthu_gatha107.1' href='#vatthu_gatha107.1'>Vatthugāthā 107.1</a><a class='ref ms' id='ms18Dh_117' href='#ms18Dh_117'>Ms 18Dh_117</a><a class='ref msdiv' id='msdiv109' href='#msdiv109'>Msdiv 109</a>Abhivādanasīlissa,<br>
niccaṃ <span class='var' id='note72' title='vaddhāpacāyino (bj, pts1-2)'>vuḍḍhāpacāyino</span>;<br>
Cattāro dhammā vaḍḍhanti,<br>
āyu vaṇṇo sukhaṃ balaṃ.</p>
</blockquote>
<h3><span class='add'>Saṅkiccasāmaṇeravatthu</span></h3>
<blockquote class='gatha'>
<p><a class='ref sc' id='sc110' href='#sc110' data-uid='dhp110'>SC 110</a><a class='ref vatthu_gatha' id='vatthu_gatha108.1' href='#vatthu_gatha108.1'>Vatthugāthā 108.1</a><a class='ref ms' id='ms18Dh_118' href='#ms18Dh_118'>Ms 18Dh_118</a><a class='ref msdiv' id='msdiv110' href='#msdiv110'>Msdiv 110</a>Yo ca vassasataṃ jīve,<br>
dussīlo asamāhito;<br>
Ekāhaṃ jīvitaṃ seyyo,<br>
sīlavantassa jhāyino.</p>
</blockquote>
<h3><span class='add'>Khāṇukoṇḍaññattheravatthu</span></h3>
<blockquote class='gatha'>
<p><a class='ref sc' id='sc111' href='#sc111' data-uid='dhp111'>SC 111</a><a class='ref vatthu_gatha' id='vatthu_gatha109.1' href='#vatthu_gatha109.1'>Vatthugāthā 109.1</a><a class='ref ms' id='ms18Dh_119' href='#ms18Dh_119'>Ms 18Dh_119</a><a class='ref msdiv' id='msdiv111' href='#msdiv111'>Msdiv 111</a>Yo ca vassasataṃ jīve,<br>
duppañño asamāhito;<br>
Ekāhaṃ jīvitaṃ seyyo,<br>
paññavantassa jhāyino.</p>
</blockquote>
<h3><span class='add'>Sabbadāsattheravatthu</span></h3>
<blockquote class='gatha'>
<p><a class='ref sc' id='sc112' href='#sc112' data-uid='dhp112'>SC 112</a><a class='ref vatthu_gatha' id='vatthu_gatha110.1' href='#vatthu_gatha110.1'>Vatthugāthā 110.1</a><a class='ref pts2ed' id='pts2ed32' href='#pts2ed32'>PTS 2nd ed. 32</a> <a class='ref ms' id='ms18Dh_120' href='#ms18Dh_120'>Ms 18Dh_120</a><a class='ref msdiv' id='msdiv112' href='#msdiv112'>Msdiv 112</a>Yo ca vassasataṃ jīve,<br>
kusīto hīnavīriyo;<br>
Ekāhaṃ jīvitaṃ seyyo,<br>
vīriyamārabhato daḷhaṃ.</p>
</blockquote>
<h3><span class='add'>Paṭācārātherīvatthu</span></h3>
<blockquote class='gatha'>
<p><a class='ref sc' id='sc113' href='#sc113' data-uid='dhp113'>SC 113</a><a class='ref vatthu_gatha' id='vatthu_gatha111.1' href='#vatthu_gatha111.1'>Vatthugāthā 111.1</a><a class='ref ms' id='ms18Dh_121' href='#ms18Dh_121'>Ms 18Dh_121</a><a class='ref msdiv' id='msdiv113' href='#msdiv113'>Msdiv 113</a>Yo ca vassasataṃ jīve,<br>
apassaṃ udayabbayaṃ;<br>
Ekāhaṃ jīvitaṃ seyyo,<br>
passato udayabbayaṃ.</p>
</blockquote>
<h3><span class='add'>Kisāgotamīvatthu</span></h3>
<blockquote class='gatha'>
<p><a class='ref sc' id='sc114' href='#sc114' data-uid='dhp114'>SC 114</a><a class='ref vatthu_gatha' id='vatthu_gatha112.1' href='#vatthu_gatha112.1'>Vatthugāthā 112.1</a><a class='ref pts1ed' id='pts1ed17' href='#pts1ed17'>PTS 1st ed. 17</a> <a class='ref ms' id='ms18Dh_122' href='#ms18Dh_122'>Ms 18Dh_122</a><a class='ref msdiv' id='msdiv114' href='#msdiv114'>Msdiv 114</a>Yo ca vassasataṃ jīve,<br>
apassaṃ amataṃ padaṃ;<br>
Ekāhaṃ jīvitaṃ seyyo,<br>
passato amataṃ padaṃ.</p>
</blockquote>
<h3><span class='add'>Bahuputtikattherīvatthu</span></h3>
<blockquote class='gatha'>
<p><a class='ref sc' id='sc115' href='#sc115' data-uid='dhp115'>SC 115</a><a class='ref vatthu_gatha' id='vatthu_gatha113.1' href='#vatthu_gatha113.1'>Vatthugāthā 113.1</a><a class='ref ms' id='ms18Dh_123' href='#ms18Dh_123'>Ms 18Dh_123</a><a class='ref msdiv' id='msdiv115' href='#msdiv115'>Msdiv 115</a>Yo ca vassasataṃ jīve,<br>
apassaṃ dhammamuttamaṃ;<br>
Ekāhaṃ jīvitaṃ seyyo,<br>
passato dhammamuttamaṃ.</p>
</blockquote>
<p class='endsection'>Sahassavaggo aṭṭhamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
