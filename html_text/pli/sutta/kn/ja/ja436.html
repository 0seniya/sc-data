<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja436' lang='pli'>
<header>
<ul>
<li class='division'>Jātaka</li>
<li>Navakanipāta</li>
<li>Gijjhavagga</li>
</ul>
<h1>436. Samuggajātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='pts' id='pts3.528' href='#pts3.528'></a><a class='ref ms' id='ms22J_1876' href='#ms22J_1876'>Ms 22J_1876</a><a class='ref msdiv' id='msdiv87' href='#msdiv87'>Msdiv 87</a>“Kuto nu āgacchatha bho tayo janā,<br>
<span class='var' id='note1087' title='svāgataṃ ettha (bj, pts1)' href='#note1087' title='svāgataṃ ettha (bj, pts1)'>Svāgatā etha</span> nisīdathāsane;<br>
Kaccittha bhonto kusalaṃ anāmayaṃ,<br>
Cirassamabbhāgamanaṃ hi vo idha”.</p>
<p><a class='ref sc' id='sc2' href='#sc2'>SC 2</a><a class='pts' id='pts3.529' href='#pts3.529'></a><a class='ref ms' id='ms22J_1877' href='#ms22J_1877'>Ms 22J_1877</a><a class='ref msdiv' id='msdiv88' href='#msdiv88'>Msdiv 88</a>“Ahameva eko idha majja patto,<br>
Na cāpi me dutiyo koci vijjati;<br>
Kimeva sandhāya te bhāsitaṃ ise,<br>
‘Kuto nu āgacchatha bho tayo janā’”.</p>
<p><a class='ref sc' id='sc3' href='#sc3'>SC 3</a><a class='ref ms' id='ms22J_1878' href='#ms22J_1878'>Ms 22J_1878</a><a class='ref msdiv' id='msdiv89' href='#msdiv89'>Msdiv 89</a>“Tuvañca eko bhariyā ca te piyā,<br>
Samuggapakkhittanikiṇṇamantare;<br>
Sā rakkhitā <span class='var' id='note1088' title='kucchigatā ca (mr)' href='#note1088' title='kucchigatā ca (mr)'>kucchigatāva</span> te sadā,<br>
<span class='var' id='note1089' title='harissa (mr)' href='#note1089' title='harissa (mr)'>Vāyussa</span> puttena sahā tahiṃ ratā”.</p>
<p><a class='ref sc' id='sc4' href='#sc4'>SC 4</a><a class='pts' id='pts3.530' href='#pts3.530'></a><a class='ref ms' id='ms22J_1879' href='#ms22J_1879'>Ms 22J_1879</a><a class='ref msdiv' id='msdiv90' href='#msdiv90'>Msdiv 90</a>“Saṃviggarūpo isinā <span class='var' id='note1090' title='byākato (s2, s3) | vyākato (pts1) | pabyākato (mr)' href='#note1090' title='byākato (s2, s3) | vyākato (pts1) | pabyākato (mr)'>viyākato</span>,<br>
So dānavo tattha samuggamuggili;<br>
Addakkhi bhariyaṃ suci māladhāriniṃ,<br>
Vāyussa puttena sahā tahiṃ rataṃ”.</p>
<p><a class='ref sc' id='sc5' href='#sc5'>SC 5</a><a class='ref ms' id='ms22J_1880' href='#ms22J_1880'>Ms 22J_1880</a><a class='ref msdiv' id='msdiv91' href='#msdiv91'>Msdiv 91</a>“<span class='var' id='note1091' title='sudiṭṭharūpuggatapānuvattinā (bj, s2, s3) | suddiṭṭharūpuggatapānuvattinā (pts1)' href='#note1091' title='sudiṭṭharūpuggatapānuvattinā (bj, s2, s3) | suddiṭṭharūpuggatapānuvattinā (pts1)'>Sudiṭṭharūpamuggatapānuvattinā</span>,<br>
Hīnā narā ye pamadāvasaṃ gatā;<br>
Yathā have pāṇarivettha rakkhitā,<br>
Duṭṭhā mayī aññamabhippamodayi.</p>
<p><a class='ref sc' id='sc6' href='#sc6'>SC 6</a><a class='ref ms' id='ms22J_1881' href='#ms22J_1881'>Ms 22J_1881</a><a class='ref msdiv' id='msdiv92' href='#msdiv92'>Msdiv 92</a>Divā ca ratto ca mayā upaṭṭhitā,<br>
Tapassinā jotirivā vane vasaṃ;<br>
Sā dhammamukkamma adhammamācari,<br>
Akiriyarūpo pamadāhi santhavo.</p>
<p><a class='ref sc' id='sc7' href='#sc7'>SC 7</a><a class='ref ms' id='ms22J_1882' href='#ms22J_1882'>Ms 22J_1882</a><a class='ref msdiv' id='msdiv93' href='#msdiv93'>Msdiv 93</a>Sarīramajjhamhi ṭhitātimaññahaṃ,<br>
Mayhaṃ ayanti asatiṃ asaññataṃ;<br>
Sā dhammamukkamma adhammamācari,<br>
Akiriyarūpo pamadāhi santhavo.</p>
<p><a class='ref sc' id='sc8' href='#sc8'>SC 8</a><a class='ref ms' id='ms22J_1883' href='#ms22J_1883'>Ms 22J_1883</a><a class='ref msdiv' id='msdiv94' href='#msdiv94'>Msdiv 94</a>Surakkhitaṃ meti kathaṃ nu vissase,<br>
<span class='var' id='note1092' title='anekacittāsu na hettha (bj, s2, s3) | anekacittā puna hettha (mr)' href='#note1092' title='anekacittāsu na hettha (bj, s2, s3) | anekacittā puna hettha (mr)'>Anekacittāsu na hatthi</span> rakkhaṇā;<br>
Etā hi pātālapapātasannibhā,<br>
Etthappamatto byasanaṃ nigaccha”ti.</p>
<p><a class='ref sc' id='sc9' href='#sc9'>SC 9</a><a class='ref ms' id='ms22J_1884' href='#ms22J_1884'>Ms 22J_1884</a><a class='ref msdiv' id='msdiv95' href='#msdiv95'>Msdiv 95</a>“Tasmā hi te sukhino vītasokā,<br>
Ye mātugāmehi caranti nissaṭā;<br>
Etaṃ sivaṃ uttamamābhipatthayaṃ,<br>
Na mātugāmehi kareyya santhavanti”.</p>
</blockquote>
<p class='endsutta'><a class='ref sc' id='sc10' href='#sc10'>SC 10</a><a class='ref ms' id='ms22J_1885' href='#ms22J_1885'>Ms 22J_1885</a>Samuggajātakaṃ dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
