<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja402' lang='pli'>
<header>
<ul>
<li class='division'>Jātaka</li>
<li>Sattakanipāta</li>
<li>Kukkuvagga</li>
</ul>
<h1>402. Sattubhastajātaka</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts3.344'></a><a class='ref ms' id='ms22J_1536'>Ms 22J_1536</a><a class='ref msdiv' id='msdiv46'>Msdiv 46</a>“Vibbhantacitto kupitindriyosi,<br>
Nettehi te vārigaṇā savanti;<br>
Kiṃ te naṭṭhaṃ kiṃ pana patthayāno,<br>
Idhāgamā <span class='var' id='note895' title='brāhmaṇa iṅgha (bj, s2, s3)'>brahme tadiṅgha</span> brūhi”.</p>
<p><a class='ref sc' id='sc2'>SC 2</a><a class='pts' id='pts3.345'></a><a class='ref ms' id='ms22J_1537'>Ms 22J_1537</a><a class='ref msdiv' id='msdiv47'>Msdiv 47</a>“Miyyetha bhariyā vajato mamajja,<br>
Agacchato maraṇamāha yakkho;<br>
Etena dukkhena pavedhitosmi,<br>
Akkhāhi me senaka etamatthaṃ”.</p>
<p><a class='ref sc' id='sc3'>SC 3</a><a class='ref ms' id='ms22J_1538'>Ms 22J_1538</a><a class='ref msdiv' id='msdiv48'>Msdiv 48</a>“Bahūni ṭhānāni vicintayitvā,<br>
Yamettha vakkhāmi tadeva saccaṃ;<br>
Maññāmi te brāhmaṇa sattubhastaṃ,<br>
Ajānato kaṇhasappo paviṭṭho.</p>
<p><a class='ref sc' id='sc4'>SC 4</a><a class='pts' id='pts3.347'></a><a class='ref ms' id='ms22J_1539'>Ms 22J_1539</a><a class='ref msdiv' id='msdiv49'>Msdiv 49</a>Ādāya daṇḍaṃ parisumbha bhastaṃ,<br>
Passeḷamūgaṃ uragaṃ <span class='var' id='note896' title='dvijivhaṃ (bj) | dijivhaṃ (pts1)'>dujivhaṃ</span>;<br>
Chindajja kaṅkhaṃ vicikicchitāni,<br>
Bhujaṅgamaṃ passa pamuñca bhastaṃ”.</p>
<p><a class='ref sc' id='sc5'>SC 5</a><a class='pts' id='pts3.348'></a><a class='ref ms' id='ms22J_1540'>Ms 22J_1540</a><a class='ref msdiv' id='msdiv50'>Msdiv 50</a>Saṃviggarūpo parisāya majjhe,<br>
So brāhmaṇo sattubhastaṃ pamuñci;<br>
Atha nikkhami urago uggatejo,<br>
Āsīviso sappo phaṇaṃ karitvā.</p>
<p><a class='ref sc' id='sc6'>SC 6</a><a class='pts' id='pts3.349'></a><a class='ref ms' id='ms22J_1541'>Ms 22J_1541</a><a class='ref msdiv' id='msdiv51'>Msdiv 51</a>“Suladdhalābhā janakassa rañño,<br>
Yo passatī senakaṃ sādhupaññaṃ;<br>
<span class='var' id='note897' title='vivattacchaddo (bj) | vivaṭṭacchado (s2, s3) | vivattacchaddā (pts1)'>Vivaṭṭachaddo</span> nusi sabbadassī,<br>
Ñāṇaṃ nu te brāhmaṇa bhiṃsarūpaṃ”.</p>
<p><a class='ref sc' id='sc7'>SC 7</a><a class='ref ms' id='ms22J_1542'>Ms 22J_1542</a><a class='ref msdiv' id='msdiv52'>Msdiv 52</a>“Imāni me sattasatāni atthi,<br>
Gaṇhāhi sabbāni dadāmi tuyhaṃ;<br>
Tayā hi me jīvitamajja laddhaṃ,<br>
Athopi bhariyāya makāsi sotthiṃ”.</p>
<p><a class='ref sc' id='sc8'>SC 8</a><a class='ref ms' id='ms22J_1543'>Ms 22J_1543</a><a class='ref msdiv' id='msdiv53'>Msdiv 53</a>“Na paṇḍitā vetanamādiyanti,<br>
Citrāhi gāthāhi subhāsitāhi;<br>
Itopi te brahme dadantu vittaṃ,<br>
Ādāya tvaṃ gaccha sakaṃ niketan”ti.</p>
</blockquote>
<p class='endsutta'><a class='ref sc' id='sc9'>SC 9</a><a class='ref ms' id='ms22J_1544'>Ms 22J_1544</a><span class='var' id='note898' title='senakajātakaṃ (s2, s3)'>Sattubhastajātakaṃ</span> sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
