<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja427' lang='pli'>
<header>
<ul>
<li class='division'>Jātaka</li>
<li>Navakanipāta</li>
<li>Gijjhavagga</li>
</ul>
<h1>427. Gijjhajātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli3.484' href='#pts-vp-pli3.484'>PTS vp Pali 3.484</a><a class='ref ms' id='ms22J_1781' href='#ms22J_1781'>Ms 22J_1781</a><a class='ref msdiv' id='msdiv1' href='#msdiv1'>Msdiv 1</a>“Parisaṅkupatho nāma,<br>
gijjhapantho sanantano;<br>
Tatrāsi mātāpitaro,<br>
gijjho posesi jiṇṇake;<br>
Tesaṃ ajagaramedaṃ,<br>
accahāsi <span class='var' id='note1034' title='bahūtaso (bj, pts1) | pahuttato (si) | bahutaso (s2, s3) | bahudhaso (mr)'>bahuttaso</span>.</p>
<p><a class='ref sc' id='sc2' href='#sc2'>SC 2</a><a class='ref ms' id='ms22J_1782' href='#ms22J_1782'>Ms 22J_1782</a><a class='ref msdiv' id='msdiv2' href='#msdiv2'>Msdiv 2</a>Pitā ca puttaṃ avaca,<br>
Jānaṃ uccaṃ papātinaṃ;<br>
Supattaṃ <span class='var' id='note1035' title='pakkhasampannaṃ (bj, s2, s3, pts1)'>thāmasampannaṃ</span>,<br>
Tejassiṃ dūragāminaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms22J_1783' href='#ms22J_1783'>Ms 22J_1783</a><a class='ref msdiv' id='msdiv3' href='#msdiv3'>Msdiv 3</a>Pariplavantaṃ pathaviṃ,<br>
yadā tāta vijānahi;<br>
Sāgarena parikkhittaṃ,<br>
cakkaṃva parimaṇḍalaṃ;<br>
Tato tāta nivattassu,<br>
māssu etto paraṃ gami.</p>
<p><a class='ref sc' id='sc4' href='#sc4'>SC 4</a><a class='ref ms' id='ms22J_1784' href='#ms22J_1784'>Ms 22J_1784</a><a class='ref msdiv' id='msdiv4' href='#msdiv4'>Msdiv 4</a><span class='var' id='note1036' title='uddhaṃ pattosi (bj)'>Udapattosi</span> vegena,<br>
balī pakkhī dijuttamo;<br>
Olokayanto vakkaṅgo,<br>
pabbatāni vanāni ca.</p>
<p><a class='ref sc' id='sc5' href='#sc5'>SC 5</a><a class='ref ms' id='ms22J_1785' href='#ms22J_1785'>Ms 22J_1785</a><a class='ref msdiv' id='msdiv5' href='#msdiv5'>Msdiv 5</a>Addassa pathaviṃ gijjho,<br>
<span class='var' id='note1037' title='yathāssāsi (s2, s3 aṭṭhakathāyaṃ pāṭhantaraṃ) | yathāsāsī (pts1)'>yathāsāsi</span> pitussutaṃ;<br>
Sāgarena parikkhittaṃ,<br>
cakkaṃva parimaṇḍalaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms22J_1786' href='#ms22J_1786'>Ms 22J_1786</a><a class='ref msdiv' id='msdiv6' href='#msdiv6'>Msdiv 6</a>Tañca so samatikkamma,<br>
<span class='var' id='note1038' title='parameva pavattatha (bj, s2, s3)'>paramevaccavattatha</span>;<br>
Tañca vātasikhā tikkhā,<br>
accahāsi baliṃ dijaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms22J_1787' href='#ms22J_1787'>Ms 22J_1787</a><a class='ref msdiv' id='msdiv7' href='#msdiv7'>Msdiv 7</a>Nāsakkhātigato poso,<br>
punadeva nivattituṃ;<br>
Dijo byasanamāpādi,<br>
<span class='var' id='note1039' title='verambānaṃ (bj, pts1) | verabbhānaṃ (s2, s3)'>verambhānaṃ</span> vasaṃ gato.</p>
<p><a class='ref sc' id='sc8' href='#sc8'>SC 8</a><a class='ref pts-vp-pli' id='pts-vp-pli3.485' href='#pts-vp-pli3.485'>PTS vp Pali 3.485</a><a class='ref ms' id='ms22J_1788' href='#ms22J_1788'>Ms 22J_1788</a><a class='ref msdiv' id='msdiv8' href='#msdiv8'>Msdiv 8</a>Tassa puttā ca dārā ca,<br>
ye caññe anujīvino;<br>
Sabbe byasanamāpāduṃ,<br>
anovādakare dije.</p>
<p><a class='ref sc' id='sc9' href='#sc9'>SC 9</a><a class='ref ms' id='ms22J_1789' href='#ms22J_1789'>Ms 22J_1789</a><a class='ref msdiv' id='msdiv9' href='#msdiv9'>Msdiv 9</a>Evampi idha vuḍḍhānaṃ,<br>
yo vākyaṃ nāvabujjhati;<br>
Atisīmacaro ditto,<br>
gijjhovātītasāsano;<br>
Sa ve byasanaṃ pappoti,<br>
akatvā vuḍḍhasāsanan”ti.</p>
</blockquote>
<p class='endsutta'><a class='ref sc' id='sc10' href='#sc10'>SC 10</a><a class='ref ms' id='ms22J_1790' href='#ms22J_1790'>Ms 22J_1790</a>Gijjhajātakaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
