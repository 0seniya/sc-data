<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja506' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>506. Campeyyajātaka</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts4.459'></a><a class='ref ms' id='ms22J_3101'>Ms 22J_3101</a><a class='ref msdiv' id='msdiv240'>Msdiv 240</a>“Kā nu vijjurivābhāsi,<br>
Osadhī viya tārakā;<br>
Devatā nusi gandhabbī,<br>
Na taṃ maññāmi <span class='var' id='note1958' title='mānusī (s2, s3, pts1, mr)'>mānusiṃ</span>”.</p>
<p><a class='ref sc' id='sc2'>SC 2</a><a class='ref ms' id='ms22J_3102'>Ms 22J_3102</a><a class='ref msdiv' id='msdiv241'>Msdiv 241</a>“Namhi devī na gandhabbī,<br>
na mahārāja mānusī;<br>
Nāgakaññāsmi bhaddante,<br>
atthenamhi idhāgatā”.</p>
<p><a class='ref sc' id='sc3'>SC 3</a><a class='ref ms' id='ms22J_3103'>Ms 22J_3103</a><a class='ref msdiv' id='msdiv242'>Msdiv 242</a>“Vibbhantacittā kupitindriyāsi,<br>
Nettehi te vārigaṇā savanti;<br>
Kiṃ te naṭṭhaṃ kiṃ pana patthayānā,<br>
Idhāgatā nāri tadiṅgha brūhi”.</p>
<p><a class='ref sc' id='sc4'>SC 4</a><a class='ref ms' id='ms22J_3104'>Ms 22J_3104</a><a class='ref msdiv' id='msdiv243'>Msdiv 243</a>“Yamuggatejo uragoti cāhu,<br>
Nāgoti naṃ āhu janā janinda;<br>
Tamaggahī puriso jīvikattho,<br>
Taṃ bandhanā muñca patī mameso”.</p>
<p><a class='ref sc' id='sc5'>SC 5</a><a class='ref ms' id='ms22J_3105'>Ms 22J_3105</a><a class='ref msdiv' id='msdiv244'>Msdiv 244</a>“Kathaṃ nvayaṃ balaviriyūpapanno,<br>
<span class='var' id='note1959' title='hatthattha māgañchi (bj) | hatthatthamāgacchi (s2, s3) | hatthattham āgañchi (pts1)'>Hatthattamāgacchi</span> vanibbakassa;<br>
Akkhāhi me nāgakaññe tamatthaṃ,<br>
Kathaṃ vijānemu gahītanāgaṃ”.</p>
<p><a class='ref sc' id='sc6'>SC 6</a><a class='pts' id='pts4.460'></a><a class='ref ms' id='ms22J_3106'>Ms 22J_3106</a><a class='ref msdiv' id='msdiv245'>Msdiv 245</a>“Nagarampi nāgo bhasmaṃ kareyya,<br>
Tathā hi so balaviriyūpapanno;<br>
Dhammañca nāgo apacāyamāno,<br>
Tasmā parakkamma tapo karoti.</p>
<p><a class='ref sc' id='sc7'>SC 7</a><a class='ref ms' id='ms22J_3107'>Ms 22J_3107</a><a class='ref msdiv' id='msdiv246'>Msdiv 246</a>Cātuddasiṃ <span class='var' id='note1960' title='paṇṇarasiñca (bj) | paṇṇarasiṃ ca (s2, s3) | pannarasiñca (pts1)'>pañcadasiñca</span> rāja,<br>
Catuppathe sammati nāgarājā;<br>
Tamaggahī puriso jīvikattho,<br>
Taṃ bandhanā muñca patī mameso”.</p>
<p><a class='ref sc' id='sc8'>SC 8</a><a class='ref ms' id='ms22J_3108'>Ms 22J_3108</a><a class='ref msdiv' id='msdiv247'>Msdiv 247</a>“Soḷasitthisahassāni,<br>
āmuttamaṇikuṇḍalā;<br>
Vārigehasayā <span class='var' id='note1961' title='nāriyo (pts1)'>nārī</span>,<br>
tāpi taṃ saraṇaṃ gatā.</p>
<p><a class='ref sc' id='sc9'>SC 9</a><a class='pts' id='pts4.461'></a><a class='ref ms' id='ms22J_3109'>Ms 22J_3109</a><a class='ref msdiv' id='msdiv248'>Msdiv 248</a>Dhammena mocehi asāhasena,<br>
Gāmena nikkhena gavaṃ satena;<br>
Ossaṭṭhakāyo urago carātu,<br>
Puññatthiko muñcatu bandhanasmā”.</p>
<p><a class='ref sc' id='sc10'>SC 10</a><a class='ref ms' id='ms22J_3110'>Ms 22J_3110</a><a class='ref msdiv' id='msdiv249'>Msdiv 249</a>“Dhammena mocemi asāhasena,<br>
Gāmena nikkhena gavaṃ satena;<br>
Ossaṭṭhakāyo urago carātu,<br>
Puññatthiko muñcatu bandhanasmā.</p>
<p><a class='ref sc' id='sc11'>SC 11</a><a class='ref ms' id='ms22J_3111'>Ms 22J_3111</a><a class='ref msdiv' id='msdiv250'>Msdiv 250</a>Dammi nikkhasataṃ ludda,<br>
thūlañca maṇikuṇḍalaṃ;<br>
Catussadañca pallaṅkaṃ,<br>
umāpupphasarinnibhaṃ.</p>
<p><a class='ref sc' id='sc12'>SC 12</a><a class='ref ms' id='ms22J_3112'>Ms 22J_3112</a><a class='ref msdiv' id='msdiv251'>Msdiv 251</a>Dve ca sādisiyo bhariyā,<br>
Usabhañca gavaṃ sataṃ;<br>
Ossaṭṭhakāyo urago carātu,<br>
Puññatthiko muñcatu bandhanasmā”.</p>
<p><a class='ref sc' id='sc13'>SC 13</a><a class='ref ms' id='ms22J_3113'>Ms 22J_3113</a><a class='ref msdiv' id='msdiv252'>Msdiv 252</a>“Vināpi dānā tava vacanaṃ janinda,<br>
Muñcemu naṃ uragaṃ bandhanasmā;<br>
Ossaṭṭhakāyo urago carātu,<br>
Puññatthiko muñcatu bandhanasmā”.</p>
<p><a class='ref sc' id='sc14'>SC 14</a><a class='pts' id='pts4.462'></a><a class='ref ms' id='ms22J_3114'>Ms 22J_3114</a><a class='ref msdiv' id='msdiv253'>Msdiv 253</a>Mutto campeyyako nāgo,<br>
rājānaṃ etadabravi;<br>
“Namo te kāsirājatthu,<br>
namo te kāsivaḍḍhana;<br>
Añjaliṃ te paggaṇhāmi,<br>
passeyyaṃ me nivesanaṃ”.</p>
<p><a class='ref sc' id='sc15'>SC 15</a><a class='ref ms' id='ms22J_3115'>Ms 22J_3115</a><a class='ref msdiv' id='msdiv254'>Msdiv 254</a>“Addhā hi dubbissasametamāhu,<br>
Yaṃ mānuso vissase amānusamhi;<br>
Sace ca maṃ yācasi etamatthaṃ,<br>
Dakkhemu te nāga nivesanāni”.</p>
<p><a class='ref sc' id='sc16'>SC 16</a><a class='ref ms' id='ms22J_3116'>Ms 22J_3116</a><a class='ref msdiv' id='msdiv255'>Msdiv 255</a>“<span class='var' id='note1962' title='sace hi (bj, pts1)'>Sacepi</span> vāto girimāvaheyya,<br>
Cando ca suriyo ca chamā pateyyuṃ;<br>
Sabbā ca najjo paṭisotaṃ vajeyyuṃ,<br>
Na tvevahaṃ rāja musā bhaṇeyyaṃ.</p>
<p><a class='ref sc' id='sc17'>SC 17</a><a class='ref ms' id='ms22J_3117'>Ms 22J_3117</a><a class='ref msdiv' id='msdiv256'>Msdiv 256</a>Nabhaṃ phaleyya udadhīpi susse,<br>
<span class='var' id='note1963' title='saṃvaṭṭayaṃ (bj, pts1) | saṃvatteyya (s2, s3) | saṃvaṭṭeyya (mr)'>Saṃvaṭṭaye</span> bhūtadharā vasundharā;<br>
Siluccayo meru <span class='var' id='note1964' title='... mubbahe (bj, s2, s3, pts1, Ma-aka) | ... muṭṭhahe (mr)'>samūlamuppate</span>,<br>
Na tvevahaṃ rāja musā bhaṇeyyaṃ”.</p>
<p><a class='ref sc' id='sc18'>SC 18</a><a class='pts' id='pts4.463'></a><a class='ref ms' id='ms22J_3118'>Ms 22J_3118</a><a class='ref msdiv' id='msdiv257'>Msdiv 257</a>“Addhā hi dubbissasametamāhu,<br>
Yaṃ mānuso vissase amānusamhi;<br>
Sace ca maṃ yācasi etamatthaṃ,<br>
Dakkhemu te nāga nivesanāni.</p>
<p><a class='ref sc' id='sc19'>SC 19</a><a class='ref ms' id='ms22J_3119'>Ms 22J_3119</a><a class='ref msdiv' id='msdiv258'>Msdiv 258</a>Tumhe khottha ghoravisā uḷārā,<br>
Mahātejā khippakopī ca hotha;<br>
<span class='var' id='note1965' title='mama kāraṇā (bj, s2, s3, pts1)'>Maṃkāraṇā</span> bandhanasmā pamutto,<br>
Arahasi no <span class='var' id='note1966' title='jānitāye (bj) | jānitave (s2, s3) | jānitaye (pts1)'>jānituye</span> katāni”.</p>
<p><a class='ref sc' id='sc20'>SC 20</a><a class='ref ms' id='ms22J_3120'>Ms 22J_3120</a><a class='ref msdiv' id='msdiv259'>Msdiv 259</a>“So paccataṃ niraye ghorarūpe,<br>
Mā kāyikaṃ sātamalattha kiñci;<br>
Peḷāya baddho maraṇaṃ upetu,<br>
Yo tādisaṃ kammakataṃ na jāne”.</p>
<p><a class='ref sc' id='sc21'>SC 21</a><a class='ref ms' id='ms22J_3121'>Ms 22J_3121</a><a class='ref msdiv' id='msdiv260'>Msdiv 260</a>“Saccappaṭiññā tava mesa hotu,<br>
Akkodhano hohi anupanāhī;<br>
Sabbañca te nāgakulaṃ supaṇṇā,<br>
Aggiṃva <span class='var' id='note1967' title='gimhāsu (bj, s2, s3, pts1)'>gimhesu</span> vivajjayantu”.</p>
<p><a class='ref sc' id='sc22'>SC 22</a><a class='ref ms' id='ms22J_3122'>Ms 22J_3122</a><a class='ref msdiv' id='msdiv261'>Msdiv 261</a>“Anukampasī nāgakulaṃ janinda,<br>
Mātā yathā suppiyaṃ ekaputtaṃ;<br>
Ahañca te nāgakulena saddhiṃ,<br>
Kāhāmi veyyāvaṭikaṃ uḷāraṃ”.</p>
<p><a class='ref sc' id='sc23'>SC 23</a><a class='pts' id='pts4.464'></a><a class='ref ms' id='ms22J_3123'>Ms 22J_3123</a><a class='ref msdiv' id='msdiv262'>Msdiv 262</a>“Yojentu ve rājarathe sucitte,<br>
Kambojake assatare sudante;<br>
Nāge ca yojentu suvaṇṇakappane,<br>
Dakkhemu nāgassa nivesanāni”.</p>
<p><a class='ref sc' id='sc24'>SC 24</a><a class='ref ms' id='ms22J_3124'>Ms 22J_3124</a><a class='ref msdiv' id='msdiv263'>Msdiv 263</a>Bherī <span class='var' id='note1968' title='mutiṅgā (bj, pts1)'>mudiṅgā</span> paṇavā ca saṅkhā,<br>
Avajjayiṃsu uggasenassa rañño;<br>
Pāyāsi rājā bahusobhamāno,<br>
Purakkhato nārigaṇassa majjhe.</p>
<p><a class='ref sc' id='sc25'>SC 25</a><a class='ref ms' id='ms22J_3125'>Ms 22J_3125</a><a class='ref msdiv' id='msdiv264'>Msdiv 264</a>Suvaṇṇacitakaṃ bhūmiṃ,<br>
addakkhi kāsivaḍḍhano;<br>
Sovaṇṇamayapāsāde,<br>
veḷuriyaphalakatthate.</p>
<p><a class='ref sc' id='sc26'>SC 26</a><a class='ref ms' id='ms22J_3126'>Ms 22J_3126</a><a class='ref msdiv' id='msdiv265'>Msdiv 265</a>Sa rājā pāvisi byamhaṃ,<br>
campeyyassa nivesanaṃ;<br>
Ādiccavaṇṇasannibhaṃ,<br>
kaṃsavijju pabhassaraṃ.</p>
<p><a class='ref sc' id='sc27'>SC 27</a><a class='ref ms' id='ms22J_3127'>Ms 22J_3127</a><a class='ref msdiv' id='msdiv266'>Msdiv 266</a>Nānārukkhehi sañchannaṃ,<br>
nānāgandhasamīritaṃ;<br>
So pāvekkhi kāsirājā,<br>
campeyyassa nivesanaṃ.</p>
<p><a class='ref sc' id='sc28'>SC 28</a><a class='ref ms' id='ms22J_3128'>Ms 22J_3128</a><a class='ref msdiv' id='msdiv267'>Msdiv 267</a>Paviṭṭhasmiṃ kāsiraññe,<br>
campeyyassa nivesanaṃ;<br>
Dibbā tūriyā pavajjiṃsu,<br>
nāgakaññā ca <span class='var' id='note1969' title='naccayuṃ (bj, pts1, mr)'>naccisuṃ</span>.</p>
<p><a class='ref sc' id='sc29'>SC 29</a><a class='pts' id='pts4.465'></a><a class='ref ms' id='ms22J_3129'>Ms 22J_3129</a><a class='ref msdiv' id='msdiv268'>Msdiv 268</a>Taṃ nāgakaññā caritaṃ gaṇena,<br>
Anvāruhī kāsirājā pasanno;<br>
Nisīdi sovaṇṇamayamhi pīṭhe,<br>
<span class='var' id='note1970' title='sopassaye (mr)'>Sāpassaye</span> candanasāralitte.</p>
<p><a class='ref sc' id='sc30'>SC 30</a><a class='ref ms' id='ms22J_3130'>Ms 22J_3130</a><a class='ref msdiv' id='msdiv269'>Msdiv 269</a>So tattha bhutvā ca atho ramitvā,<br>
Campeyyakaṃ kāsirājā avoca;<br>
“Vimānaseṭṭhāni imāni tuyhaṃ,<br>
Ādiccavaṇṇāni pabhassarāni;<br>
Netādisaṃ atthi manussaloke,<br>
Kiṃ <span class='var' id='note1971' title='kimatthiyaṃ (bj, s2, s3, pts1)'>patthayaṃ</span> nāga tapo karosi.</p>
<p><a class='ref sc' id='sc31'>SC 31</a><a class='ref ms' id='ms22J_3131'>Ms 22J_3131</a><a class='ref msdiv' id='msdiv270'>Msdiv 270</a>Tā kambukāyūradharā suvatthā,<br>
Vaṭṭaṅgulī tambatalūpapannā;<br>
Paggayha pāyenti anomavaṇṇā,<br>
Netādisaṃ atthi manussaloke;<br>
Kiṃ patthayaṃ nāga tapo karosi.</p>
<p><a class='ref sc' id='sc32'>SC 32</a><a class='pts' id='pts4.466'></a><a class='ref ms' id='ms22J_3132'>Ms 22J_3132</a><a class='ref msdiv' id='msdiv271'>Msdiv 271</a>Najjo ca temā puthulomamacchā,<br>
<span class='var' id='note1972' title='ādā (s2, s3) | adā (pts1)'>Āṭā</span> sakuntābhirudā sutitthā;<br>
Netādisaṃ atthi manussaloke,<br>
Kiṃ patthayaṃ nāga tapo karosi.</p>
<p><a class='ref sc' id='sc33'>SC 33</a><a class='ref ms' id='ms22J_3133'>Ms 22J_3133</a><a class='ref msdiv' id='msdiv272'>Msdiv 272</a>Koñcā mayūrā diviyā ca haṃsā,<br>
Vaggussarā kokilā sampatanti;<br>
Netādisaṃ atthi manussaloke,<br>
Kiṃ patthayaṃ nāga tapo karosi.</p>
<p><a class='ref sc' id='sc34'>SC 34</a><a class='ref ms' id='ms22J_3134'>Ms 22J_3134</a><a class='ref msdiv' id='msdiv273'>Msdiv 273</a>Ambā ca sālā tilakā ca jambuyo,<br>
Uddālakā pāṭaliyo ca phullā;<br>
Netādisaṃ atthi manussaloke,<br>
Kiṃ patthayaṃ nāga tapo karosi.</p>
<p><a class='ref sc' id='sc35'>SC 35</a><a class='ref ms' id='ms22J_3135'>Ms 22J_3135</a><a class='ref msdiv' id='msdiv274'>Msdiv 274</a>Imā ca te pokkharañño samantato,<br>
<span class='var' id='note1973' title='dibyā (bj, s2, s3) | diviyā (pts1)'>Dibbā</span> ca gandhā satataṃ pavāyanti;<br>
Netādisaṃ atthi manussaloke,<br>
Kiṃ patthayaṃ nāga tapo karosi”.</p>
<p><a class='ref sc' id='sc36'>SC 36</a><a class='ref ms' id='ms22J_3136'>Ms 22J_3136</a><a class='ref msdiv' id='msdiv275'>Msdiv 275</a>“Na puttahetu na dhanassa hetu,<br>
Na āyuno <span class='var' id='note1974' title='vāpi (pts1)'>cāpi</span> janinda hetu;<br>
Manussayoniṃ abhipatthayāno,<br>
Tasmā parakkamma tapo karomi”.</p>
<p><a class='ref sc' id='sc37'>SC 37</a><a class='ref ms' id='ms22J_3137'>Ms 22J_3137</a><a class='ref msdiv' id='msdiv276'>Msdiv 276</a>“Tvaṃ lohitakkho vihatantaraṃso,<br>
Alaṅkato kappitakesamassu;<br>
Surosito lohitacandanena,<br>
Gandhabbarājāva disā pabhāsasi.</p>
<p><a class='ref sc' id='sc38'>SC 38</a><a class='ref ms' id='ms22J_3138'>Ms 22J_3138</a><a class='ref msdiv' id='msdiv277'>Msdiv 277</a>Deviddhipattosi mahānubhāvo,<br>
Sabbehi kāmehi samaṅgibhūto;<br>
Pucchāmi taṃ nāgarājetamatthaṃ,<br>
Seyyo ito kena manussaloko”.</p>
<p><a class='ref sc' id='sc39'>SC 39</a><a class='pts' id='pts4.467'></a><a class='ref ms' id='ms22J_3139'>Ms 22J_3139</a><a class='ref msdiv' id='msdiv278'>Msdiv 278</a>“Janinda nāññatra manussalokā,<br>
Suddhī va saṃvijjati saṃyamo vā;<br>
Ahañca laddhāna manussayoniṃ,<br>
Kāhāmi jātimaraṇassa antaṃ”.</p>
<p><a class='ref sc' id='sc40'>SC 40</a><a class='ref ms' id='ms22J_3140'>Ms 22J_3140</a><a class='ref msdiv' id='msdiv279'>Msdiv 279</a>“Addhā have sevitabbā sapaññā,<br>
Bahussutā ye bahuṭhānacintino;<br>
Nāriyo ca disvāna tuvañca nāga,<br>
Kāhāmi puññāni anappakāni”.</p>
<p><a class='ref sc' id='sc41'>SC 41</a><a class='ref ms' id='ms22J_3141'>Ms 22J_3141</a><a class='ref msdiv' id='msdiv280'>Msdiv 280</a>“Addhā have sevitabbā sapaññā,<br>
Bahussutā ye bahuṭhānacintino;<br>
Nāriyo ca disvāna mamañca rāja,<br>
Karohi puññāni anappakāni”.</p>
<p><a class='ref sc' id='sc42'>SC 42</a><a class='ref ms' id='ms22J_3142'>Ms 22J_3142</a><a class='ref msdiv' id='msdiv281'>Msdiv 281</a>“Idañca me jātarūpaṃ pahūtaṃ,<br>
Rāsī suvaṇṇassa ca tālamattā;<br>
<span class='var' id='note1975' title=' ito haritvā sovaṇṇagharāni kāraya, rūpiyassa ca pākāraṃ karontu (sī1, syā2, syā3), ito haritvā sovaṇṇagharāni, (kāraya) rūpiyassa ca pākāraṃ karontu (pā1)'>Ito haritvāna suvaṇṇagharāni,<br>
Karassu rūpiyapākāraṃ karontu</span>.</p>
<p><a class='ref sc' id='sc43'>SC 43</a><a class='pts' id='pts4.468'></a><a class='ref ms' id='ms22J_3143'>Ms 22J_3143</a><a class='ref msdiv' id='msdiv282'>Msdiv 282</a>Muttā <span class='var' id='note1977' title='muttānañca (bj, s2, s3)'>ca</span> vāhasahassāni pañca,<br>
Veḷuriyamissāni ito haritvā;<br>
Antepure bhūmiyaṃ santharantu,<br>
Nikkaddamā hehiti nīrajā ca.</p>
<p><a class='ref sc' id='sc44'>SC 44</a><a class='ref ms' id='ms22J_3144'>Ms 22J_3144</a><a class='ref msdiv' id='msdiv283'>Msdiv 283</a>Etādisaṃ āvasa rājaseṭṭha,<br>
Vimānaseṭṭhaṃ bahu sobhamānaṃ;<br>
Bārāṇasiṃ nagaraṃ iddhaṃ phītaṃ,<br>
Rajjañca kārehi anomapaññā”ti.</p>
</blockquote>
<p class='endsutta'><a class='ref sc' id='sc45'>SC 45</a><a class='ref ms' id='ms22J_3145'>Ms 22J_3145</a>Campeyyajātakaṃ dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
