<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja502' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>502. Cūḷahaṃsajātaka</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts4.424'></a><a class='ref ms' id='ms22J_2990'>Ms 22J_2990</a><a class='ref msdiv' id='msdiv133'>Msdiv 133</a>“Ete haṃsā pakkamanti,<br>
vakkaṅgā bhayameritā;<br>
Harittaca hemavaṇṇa,<br>
kāmaṃ sumukha pakkama.</p>
<p><a class='ref sc' id='sc2'>SC 2</a><a class='ref ms' id='ms22J_2991'>Ms 22J_2991</a><a class='ref msdiv' id='msdiv134'>Msdiv 134</a>Ohāya maṃ ñātigaṇā,<br>
ekaṃ pāsavasaṃ gataṃ;<br>
<span class='var' id='note1880' title='nāpekkhamānā (mr)'>Anapekkhamānā</span> gacchanti,<br>
kiṃ eko avahiyyasi.</p>
<p><a class='ref sc' id='sc3'>SC 3</a><a class='ref ms' id='ms22J_2992'>Ms 22J_2992</a><a class='ref msdiv' id='msdiv135'>Msdiv 135</a>Pateva patataṃ seṭṭha,<br>
natthi baddhe <span class='var' id='note1881' title='sahāyakā (s2, s3)'>sahāyatā</span>;<br>
Mā anīghāya hāpesi,<br>
kāmaṃ sumukha pakkama”.</p>
<p><a class='ref sc' id='sc4'>SC 4</a><a class='pts' id='pts4.425'></a><a class='ref ms' id='ms22J_2993'>Ms 22J_2993</a><a class='ref msdiv' id='msdiv136'>Msdiv 136</a>“Nāhaṃ ‘<span class='var' id='note1882' title='dukkhaparetopi (mr)'>dukkhapareto’ti</span>,<br>
dhataraṭṭha <span class='var' id='note1883' title='tavaṃ (pts1)'>tuvaṃ</span> jahe;<br>
Jīvitaṃ maraṇaṃ vā me,<br>
tayā saddhiṃ bhavissati”.</p>
<p><a class='ref sc' id='sc5'>SC 5</a><a class='ref ms' id='ms22J_2994'>Ms 22J_2994</a><a class='ref msdiv' id='msdiv137'>Msdiv 137</a>“Etadariyassa kalyāṇaṃ,<br>
yaṃ tvaṃ sumukha bhāsasi;<br>
Tañca vīmaṃsamānohaṃ,<br>
‘patatetaṃ’ avassajiṃ”.</p>
<p><a class='ref sc' id='sc6'>SC 6</a><a class='ref ms' id='ms22J_2995'>Ms 22J_2995</a><a class='ref msdiv' id='msdiv138'>Msdiv 138</a>“Apadena padaṃ yāti,<br>
<span class='var' id='note1884' title='antalikkhe caro (bj, pts1)'>antalikkhacaro</span> dijo;<br>
Ārā pāsaṃ na bujjhi tvaṃ,<br>
haṃsānaṃ <span class='var' id='note1885' title='pavaruttamo (bj, pts1)'>pavaruttama</span>”.</p>
<p><a class='ref sc' id='sc7'>SC 7</a><a class='ref ms' id='ms22J_2996'>Ms 22J_2996</a><a class='ref msdiv' id='msdiv139'>Msdiv 139</a>“Yadā parābhavo hoti,<br>
poso jīvitasaṅkhaye;<br>
Atha jālañca pāsañca,<br>
āsajjāpi na bujjhati”.</p>
<p><a class='ref sc' id='sc8'>SC 8</a><a class='pts' id='pts4.426'></a><a class='ref ms' id='ms22J_2997'>Ms 22J_2997</a><a class='ref msdiv' id='msdiv140'>Msdiv 140</a>“Ete haṃsā pakkamanti,<br>
vakkaṅgā bhayameritā;<br>
Harittaca hemavaṇṇa,<br>
<span class='var' id='note1886' title='tvañca taṃ (bj) | tvañca naṃ (pts1)'>tvaññeva</span> avahiyyasi.</p>
<p><a class='ref sc' id='sc9'>SC 9</a><a class='ref ms' id='ms22J_2998'>Ms 22J_2998</a><a class='ref msdiv' id='msdiv141'>Msdiv 141</a>Ete bhutvā ca pitvā ca,<br>
pakkamanti vihaṅgamā;<br>
Anapekkhamānā vakkaṅgā,<br>
tvaññeveko upāsasi.</p>
<p><a class='ref sc' id='sc10'>SC 10</a><a class='ref ms' id='ms22J_2999'>Ms 22J_2999</a><a class='ref msdiv' id='msdiv142'>Msdiv 142</a>Kiṃ nu <span class='var' id='note1887' title='tāyaṃ (bj, s2, s3, pts1)'>tyāyaṃ</span> dijo hoti,<br>
mutto baddhaṃ upāsasi;<br>
Ohāya sakuṇā yanti,<br>
kiṃ eko avahiyyasi”.</p>
<p><a class='ref sc' id='sc11'>SC 11</a><a class='ref ms' id='ms22J_3000'>Ms 22J_3000</a><a class='ref msdiv' id='msdiv143'>Msdiv 143</a>“Rājā me so dijo mitto,<br>
sakhā pāṇasamo ca me;<br>
Neva naṃ vijahissāmi,<br>
yāva kālassa pariyāyaṃ”.</p>
<p><a class='ref sc' id='sc12'>SC 12</a><a class='ref ms' id='ms22J_3001'>Ms 22J_3001</a><a class='ref msdiv' id='msdiv144'>Msdiv 144</a>“Yo ca tvaṃ sakhino hetu,<br>
pāṇaṃ cajitumicchasi;<br>
So te sahāyaṃ muñcāmi,<br>
hotu rājā tavānugo”.</p>
<p><a class='ref sc' id='sc13'>SC 13</a><a class='pts' id='pts4.427'></a><a class='ref ms' id='ms22J_3002'>Ms 22J_3002</a><a class='ref msdiv' id='msdiv145'>Msdiv 145</a>“Evaṃ luddaka nandassu,<br>
saha sabbehi ñātibhi;<br>
Yathāhamajja nandāmi,<br>
muttaṃ disvā dijādhipaṃ”.</p>
<p><a class='ref sc' id='sc14'>SC 14</a><a class='ref ms' id='ms22J_3003'>Ms 22J_3003</a><a class='ref msdiv' id='msdiv146'>Msdiv 146</a>“Kaccinnu bhoto kusalaṃ,<br>
kacci bhoto anāmayaṃ;<br>
Kacci raṭṭhamidaṃ phītaṃ,<br>
dhammena manusāsasi”.</p>
<p><a class='ref sc' id='sc15'>SC 15</a><a class='ref ms' id='ms22J_3004'>Ms 22J_3004</a><a class='ref msdiv' id='msdiv147'>Msdiv 147</a>“Kusalañceva me haṃsa,<br>
atho haṃsa anāmayaṃ;<br>
Atho raṭṭhamidaṃ phītaṃ,<br>
dhammena manusāsahaṃ”.</p>
<p><a class='ref sc' id='sc16'>SC 16</a><a class='ref ms' id='ms22J_3005'>Ms 22J_3005</a><a class='ref msdiv' id='msdiv148'>Msdiv 148</a>“Kacci bhoto amaccesu,<br>
doso koci na vijjati;<br>
Kacci ārā amittā te,<br>
chāyā dakkhiṇatoriva”.</p>
<p><a class='ref sc' id='sc17'>SC 17</a><a class='ref ms' id='ms22J_3006'>Ms 22J_3006</a><a class='ref msdiv' id='msdiv149'>Msdiv 149</a>“Athopi me amaccesu,<br>
doso koci na vijjati;<br>
Atho ārā amittā me,<br>
chāyā dakkhiṇatoriva”.</p>
<p><a class='ref sc' id='sc18'>SC 18</a><a class='ref ms' id='ms22J_3007'>Ms 22J_3007</a><a class='ref msdiv' id='msdiv150'>Msdiv 150</a>“Kacci te sādisī bhariyā,<br>
assavā piyabhāṇinī;<br>
Puttarūpayasūpetā,<br>
tava chandavasānugā”.</p>
<p><a class='ref sc' id='sc19'>SC 19</a><a class='ref ms' id='ms22J_3008'>Ms 22J_3008</a><a class='ref msdiv' id='msdiv151'>Msdiv 151</a>“Atho me sādisī bhariyā,<br>
assavā piyabhāṇinī;<br>
Puttarūpayasūpetā,<br>
mama chandavasānugā”.</p>
<p><a class='ref sc' id='sc20'>SC 20</a><a class='ref ms' id='ms22J_3009'>Ms 22J_3009</a><a class='ref msdiv' id='msdiv152'>Msdiv 152</a>“Kacci te bahavo puttā,<br>
sujātā raṭṭhavaḍḍhana;<br>
Paññājavena sampannā,<br>
sammodanti tato tato”.</p>
<p><a class='ref sc' id='sc21'>SC 21</a><a class='ref ms' id='ms22J_3010'>Ms 22J_3010</a><a class='ref msdiv' id='msdiv153'>Msdiv 153</a>“Satameko ca me puttā,<br>
dhataraṭṭha mayā sutā;<br>
Tesaṃ tvaṃ kiccamakkhāhi,<br>
<span class='var' id='note1888' title='nāvarajjhanti (bj, pts1)'>nāvarujjhanti</span> te vaco”.</p>
<p><a class='ref sc' id='sc22'>SC 22</a><a class='ref ms' id='ms22J_3011'>Ms 22J_3011</a><a class='ref msdiv' id='msdiv154'>Msdiv 154</a>“Upapannopi ce hoti,<br>
jātiyā vinayena vā;<br>
Atha pacchā kurute yogaṃ,<br>
<span class='var' id='note1889' title='kicce (bj, s2, s3, pts1)'>kicche</span> <span class='var' id='note1890' title='āvāsu (s2, s3) | āpadāsu (mr)'>āpāsu</span> sīdati.</p>
<p><a class='ref sc' id='sc23'>SC 23</a><a class='pts' id='pts4.429'></a><a class='ref ms' id='ms22J_3012'>Ms 22J_3012</a><a class='ref msdiv' id='msdiv155'>Msdiv 155</a>Tassa saṃhīrapaññassa,<br>
vivaro jāyate mahā;<br>
<span class='var' id='note1891' title='nattamandhova (bj, pts1)'>Rattimandhova</span> rūpāni,<br>
thūlāni manupassati.</p>
<p><a class='ref sc' id='sc24'>SC 24</a><a class='ref ms' id='ms22J_3013'>Ms 22J_3013</a><a class='ref msdiv' id='msdiv156'>Msdiv 156</a>Asāre sārayogaññū,<br>
matiṃ na tveva vindati;<br>
Sarabhova giriduggasmiṃ,<br>
antarāyeva sīdati.</p>
<p><a class='ref sc' id='sc25'>SC 25</a><a class='ref ms' id='ms22J_3014'>Ms 22J_3014</a><a class='ref msdiv' id='msdiv157'>Msdiv 157</a>Hīnajaccopi ce hoti,<br>
uṭṭhātā dhitimā naro;<br>
Ācārasīlasampanno,<br>
nise aggīva bhāsati.</p>
<p><a class='ref sc' id='sc26'>SC 26</a><a class='ref ms' id='ms22J_3015'>Ms 22J_3015</a><a class='ref msdiv' id='msdiv158'>Msdiv 158</a>Etaṃ me upamaṃ katvā,<br>
putte vijjāsu <span class='var' id='note1892' title='ṭhāpaya (s2, s3, mr)'>vācaya</span>;<br>
Saṃvirūḷhetha medhāvī,<br>
<span class='var' id='note1893' title='khettabījaṃva (bj, pts1)'>khette bījaṃva</span> vuṭṭhiyā”ti.</p>
</blockquote>
<p class='endsutta'><a class='ref sc' id='sc27'>SC 27</a><a class='ref ms' id='ms22J_3016'>Ms 22J_3016</a><span class='var' id='note1894' title='cūlahaṃsajātakaṃ (bj) | haṃsajātakaṃ (s2, s3, pts1)'>Cūḷahaṃsajātakaṃ</span> chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
