<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja492' lang='pli'>
<header>
<ul>
<li class='division'>Jātaka</li>
<li>Pakiṇṇakanipāta</li>
<li>Sālikedāravagga</li>
</ul>
<h1>492. Tacchasūkarajātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli4.344' href='#pts-vp-pli4.344'>PTS vp Pali 4.344</a><a class='ref ms' id='ms22J_2715' href='#ms22J_2715'>Ms 22J_2715</a><a class='ref msdiv' id='msdiv160' href='#msdiv160'>Msdiv 160</a>“Yadesamānā vicarimha,<br>
pabbatāni vanāni ca;<br>
Anvesaṃ <span class='var' id='note1705' title='vipule (s2, s3, mr)' href='#note1705' title='vipule (s2, s3, mr)'>vicariṃ</span> ñātī,<br>
teme adhigatā mayā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms22J_2716' href='#ms22J_2716'>Ms 22J_2716</a><a class='ref msdiv' id='msdiv161' href='#msdiv161'>Msdiv 161</a>Bahuñcidaṃ mūlaphalaṃ,<br>
bhakkho cāyaṃ anappako;<br>
Rammā cimā <span class='var' id='note1706' title='giri nadiyo (bj, pts1) | girinajjo (s2, s3)' href='#note1706' title='giri nadiyo (bj, pts1) | girinajjo (s2, s3)'>girīnajjo</span>,<br>
phāsuvāso bhavissati.</p>
<p><a class='ref sc' id='sc3' href='#sc3'>SC 3</a><a class='ref ms' id='ms22J_2717' href='#ms22J_2717'>Ms 22J_2717</a><a class='ref msdiv' id='msdiv162' href='#msdiv162'>Msdiv 162</a>Idhevāhaṃ vasissāmi,<br>
saha sabbehi ñātibhi;<br>
Appossukko nirāsaṅkī,<br>
asoko akutobhayo”.</p>
<p><a class='ref sc' id='sc4' href='#sc4'>SC 4</a><a class='ref ms' id='ms22J_2718' href='#ms22J_2718'>Ms 22J_2718</a><a class='ref msdiv' id='msdiv163' href='#msdiv163'>Msdiv 163</a>“<span class='var' id='note1707' title='aññaṃ hi (bj, pts1) | aññañhi (s2, s3)' href='#note1707' title='aññaṃ hi (bj, pts1) | aññañhi (s2, s3)'>Aññampi</span> leṇaṃ pariyesa,<br>
sattu no idha vijjati;<br>
So taccha sūkare hanti,<br>
idhāgantvā varaṃ varaṃ”.</p>
<p><a class='ref sc' id='sc5' href='#sc5'>SC 5</a><a class='ref ms' id='ms22J_2719' href='#ms22J_2719'>Ms 22J_2719</a><a class='ref msdiv' id='msdiv164' href='#msdiv164'>Msdiv 164</a>“Ko <span class='var' id='note1708' title='ko namhākaṃ (bj, pts1)' href='#note1708' title='ko namhākaṃ (bj, pts1)'>numhākaṃ</span> idha sattu,<br>
ko ñātī susamāgate;<br>
<span class='var' id='note1709' title='appadhaṃse (bj, pts1)' href='#note1709' title='appadhaṃse (bj, pts1)'>Duppadhaṃse</span> padhaṃseti,<br>
taṃ me akkhātha pucchitā”.</p>
<p><a class='ref sc' id='sc6' href='#sc6'>SC 6</a><a class='ref pts-vp-pli' id='pts-vp-pli4.345' href='#pts-vp-pli4.345'>PTS vp Pali 4.345</a><a class='ref ms' id='ms22J_2720' href='#ms22J_2720'>Ms 22J_2720</a><a class='ref msdiv' id='msdiv165' href='#msdiv165'>Msdiv 165</a>“Uddhaggarājī migarājā,<br>
balī dāṭhāvudho migo;<br>
So taccha sūkare hanti,<br>
idhāgantvā varaṃ varaṃ”.</p>
<p><a class='ref sc' id='sc7' href='#sc7'>SC 7</a><a class='ref ms' id='ms22J_2721' href='#ms22J_2721'>Ms 22J_2721</a><a class='ref msdiv' id='msdiv166' href='#msdiv166'>Msdiv 166</a>“Na no dāṭhā <span class='var' id='note1710' title='nu vijjanti (mr)' href='#note1710' title='nu vijjanti (mr)'>na vijjanti</span>,<br>
balaṃ kāye samohitaṃ;<br>
Sabbe samaggā hutvāna,<br>
vasaṃ kāhāma ekakaṃ”.</p>
<p><a class='ref sc' id='sc8' href='#sc8'>SC 8</a><a class='ref ms' id='ms22J_2722' href='#ms22J_2722'>Ms 22J_2722</a><a class='ref msdiv' id='msdiv167' href='#msdiv167'>Msdiv 167</a>“Hadayaṅgamaṃ kaṇṇasukhaṃ,<br>
Vācaṃ bhāsasi tacchaka;<br>
Yopi yuddhe palāyeyya,<br>
Tampi pacchā hanāmase”.</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli4.346' href='#pts-vp-pli4.346'>PTS vp Pali 4.346</a><a class='ref ms' id='ms22J_2723' href='#ms22J_2723'>Ms 22J_2723</a><a class='ref msdiv' id='msdiv168' href='#msdiv168'>Msdiv 168</a>“Pāṇātipātā virato nu ajja,<br>
Abhayaṃ nu te sabbabhūtesu dinnaṃ;<br>
Dāṭhā nu te <span class='var' id='note1711' title='miga viriyaṃ (bj, pts1) | migaviriya (s2, s3)' href='#note1711' title='miga viriyaṃ (bj, pts1) | migaviriya (s2, s3)'>migavadhāya</span> na santi,<br>
Yo saṃghapatto kapaṇova jhāyasi”.</p>
<p><a class='ref sc' id='sc10' href='#sc10'>SC 10</a><a class='ref ms' id='ms22J_2724' href='#ms22J_2724'>Ms 22J_2724</a><a class='ref msdiv' id='msdiv169' href='#msdiv169'>Msdiv 169</a>“Na me dāṭhā na vijjanti,<br>
Balaṃ kāye samohitaṃ;<br>
Ñātī ca disvāna sāmaggī ekato,<br>
Tasmā ca jhāyāmi vanamhi ekako.</p>
<p><a class='ref sc' id='sc11' href='#sc11'>SC 11</a><a class='ref ms' id='ms22J_2725' href='#ms22J_2725'>Ms 22J_2725</a><a class='ref msdiv' id='msdiv170' href='#msdiv170'>Msdiv 170</a>Imassudaṃ yanti disodisaṃ pure,<br>
Bhayaṭṭitā leṇagavesino puthu;<br>
Te dāni saṅgamma vasanti ekato,<br>
Yatthaṭṭhitā duppasahajja te mayā.</p>
<p><a class='ref sc' id='sc12' href='#sc12'>SC 12</a><a class='ref pts-vp-pli' id='pts-vp-pli4.347' href='#pts-vp-pli4.347'>PTS vp Pali 4.347</a><a class='ref ms' id='ms22J_2726' href='#ms22J_2726'>Ms 22J_2726</a><a class='ref msdiv' id='msdiv171' href='#msdiv171'>Msdiv 171</a>Pariṇāyakasampannā,<br>
sahitā ekavādino;<br>
Te maṃ samaggā hiṃseyyuṃ,<br>
tasmā nesaṃ na <span class='var' id='note1712' title='apatthave (pts1)' href='#note1712' title='apatthave (pts1)'>patthaye</span>”.</p>
<p><a class='ref sc' id='sc13' href='#sc13'>SC 13</a><a class='ref ms' id='ms22J_2727' href='#ms22J_2727'>Ms 22J_2727</a><a class='ref msdiv' id='msdiv172' href='#msdiv172'>Msdiv 172</a>“Ekova indo asure jināti,<br>
Ekova seno hanti dije pasayha;<br>
Ekova byaggho migasaṅghapatto,<br>
Varaṃ varaṃ hanti balañhi tādisaṃ”.</p>
<p><a class='ref sc' id='sc14' href='#sc14'>SC 14</a><a class='ref ms' id='ms22J_2728' href='#ms22J_2728'>Ms 22J_2728</a><a class='ref msdiv' id='msdiv173' href='#msdiv173'>Msdiv 173</a>“Na heva indo na seno,<br>
napi byaggho migādhipo;<br>
Samagge sahite ñātī,<br>
na <span class='var' id='note1713' title='vyagghe ca (bj, pts1) | byaggho na (s2, s3)' href='#note1713' title='vyagghe ca (bj, pts1) | byaggho na (s2, s3)'>byagghe</span> kurute vase”.</p>
<p><a class='ref sc' id='sc15' href='#sc15'>SC 15</a><a class='ref ms' id='ms22J_2729' href='#ms22J_2729'>Ms 22J_2729</a><a class='ref msdiv' id='msdiv174' href='#msdiv174'>Msdiv 174</a>“Kumbhīlakā sakuṇakā,<br>
saṃghino gaṇacārino;<br>
Sammodamānā ekajjhaṃ,<br>
uppatanti ḍayanti ca.</p>
<p><a class='ref sc' id='sc16' href='#sc16'>SC 16</a><a class='ref ms' id='ms22J_2730' href='#ms22J_2730'>Ms 22J_2730</a><a class='ref msdiv' id='msdiv175' href='#msdiv175'>Msdiv 175</a>Tesañca ḍayamānānaṃ,<br>
ekettha <span class='var' id='note1714' title='apavattati (bj, pts1)' href='#note1714' title='apavattati (bj, pts1)'>apasakkati</span>;<br>
Tañca seno nitāḷeti,<br>
veyyagghiyeva sā gati”.</p>
<p><a class='ref sc' id='sc17' href='#sc17'>SC 17</a><a class='ref pts-vp-pli' id='pts-vp-pli4.348' href='#pts-vp-pli4.348'>PTS vp Pali 4.348</a><a class='ref ms' id='ms22J_2731' href='#ms22J_2731'>Ms 22J_2731</a><a class='ref msdiv' id='msdiv176' href='#msdiv176'>Msdiv 176</a>“Ussāhito jaṭilena,<br>
luddenāmisacakkhunā;<br>
Dāṭhī dāṭhīsu pakkhandi,<br>
maññamāno yathā pure”.</p>
<p><a class='ref sc' id='sc18' href='#sc18'>SC 18</a><a class='ref pts-vp-pli' id='pts-vp-pli4.349' href='#pts-vp-pli4.349'>PTS vp Pali 4.349</a><a class='ref ms' id='ms22J_2732' href='#ms22J_2732'>Ms 22J_2732</a><a class='ref msdiv' id='msdiv177' href='#msdiv177'>Msdiv 177</a>“Sādhu sambahulā ñātī,<br>
api rukkhā araññajā;<br>
Sūkarehi samaggehi,<br>
byaggho ekāyane hato”.</p>
<p><a class='ref sc' id='sc19' href='#sc19'>SC 19</a><a class='ref ms' id='ms22J_2733' href='#ms22J_2733'>Ms 22J_2733</a><a class='ref msdiv' id='msdiv178' href='#msdiv178'>Msdiv 178</a>Brāhmaṇañceva byagghañca,<br>
ubho hantvāna sūkarā.<br>
Ānandino pamuditā,<br>
mahānādaṃ panādisuṃ.</p>
<p><a class='ref sc' id='sc20' href='#sc20'>SC 20</a><a class='ref pts-vp-pli' id='pts-vp-pli4.350' href='#pts-vp-pli4.350'>PTS vp Pali 4.350</a><a class='ref ms' id='ms22J_2734' href='#ms22J_2734'>Ms 22J_2734</a><a class='ref msdiv' id='msdiv179' href='#msdiv179'>Msdiv 179</a>Te su udumbaramūlasmiṃ,<br>
sūkarā susamāgatā;<br>
Tacchakaṃ abhisiñciṃsu,<br>
“tvaṃ no rājāsi issaro”ti.</p>
</blockquote>
<p class='endsutta'><a class='ref sc' id='sc21' href='#sc21'>SC 21</a><a class='ref ms' id='ms22J_2735' href='#ms22J_2735'>Ms 22J_2735</a>Tacchasūkarajātakaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
