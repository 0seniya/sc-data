<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja501' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>501. Rohaṇamigajātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli4.415' href='#pts-vp-pli4.415'>PTS vp Pali 4.415</a><a class='ref ms' id='ms22J_2960' href='#ms22J_2960'>Ms 22J_2960</a><a class='ref msdiv' id='msdiv104' href='#msdiv104'>Msdiv 104</a>“Ete yūthā patiyanti,<br>
bhītā <span class='var' id='note1864' title='maraṇā (s2, s3, pts1) | maraṇa (mr)'>maraṇassa</span> cittaka;<br>
Gaccha tuvampi mākaṅkhi,<br>
jīvissanti tayā saha”.</p>
<p><a class='ref sc' id='sc2' href='#sc2'>SC 2</a><a class='ref ms' id='ms22J_2961' href='#ms22J_2961'>Ms 22J_2961</a><a class='ref msdiv' id='msdiv105' href='#msdiv105'>Msdiv 105</a>“Nāhaṃ <span class='var' id='note1865' title='rohanta (bj, pts1) | rohana (s2, s3)'>rohaṇa</span> gacchāmi,<br>
hadayaṃ me avakassati;<br>
Na taṃ ahaṃ jahissāmi,<br>
idha hissāmi jīvitaṃ”.</p>
<p><a class='ref sc' id='sc3' href='#sc3'>SC 3</a><a class='ref ms' id='ms22J_2962' href='#ms22J_2962'>Ms 22J_2962</a><a class='ref msdiv' id='msdiv106' href='#msdiv106'>Msdiv 106</a>“Te hi nūna marissanti,<br>
andhā apariṇāyakā;<br>
Gaccha tuvampi mākaṅkhi,<br>
jīvissanti tayā saha”.</p>
<p><a class='ref sc' id='sc4' href='#sc4'>SC 4</a><a class='ref ms' id='ms22J_2963' href='#ms22J_2963'>Ms 22J_2963</a><a class='ref msdiv' id='msdiv107' href='#msdiv107'>Msdiv 107</a>“Nāhaṃ rohaṇa gacchāmi,<br>
hadayaṃ me avakassati;<br>
Na taṃ <span class='var' id='note1866' title='bandhaṃ (s2, s3, mr)'>baddhaṃ</span> jahissāmi,<br>
idha hissāmi jīvitaṃ”.</p>
<p><a class='ref sc' id='sc5' href='#sc5'>SC 5</a><a class='ref pts-vp-pli' id='pts-vp-pli4.416' href='#pts-vp-pli4.416'>PTS vp Pali 4.416</a><a class='ref ms' id='ms22J_2964' href='#ms22J_2964'>Ms 22J_2964</a><a class='ref msdiv' id='msdiv108' href='#msdiv108'>Msdiv 108</a>“Gaccha bhīru palāyassu,<br>
kūṭe baddhosmi āyase;<br>
Gaccha tuvampi mākaṅkhi,<br>
jīvissanti tayā saha”.</p>
<p><a class='ref sc' id='sc6' href='#sc6'>SC 6</a><a class='ref ms' id='ms22J_2965' href='#ms22J_2965'>Ms 22J_2965</a><a class='ref msdiv' id='msdiv109' href='#msdiv109'>Msdiv 109</a>“Nāhaṃ rohaṇa gacchāmi,<br>
hadayaṃ me avakassati;<br>
Na taṃ ahaṃ jahissāmi,<br>
idha hissāmi jīvitaṃ”.</p>
<p><a class='ref sc' id='sc7' href='#sc7'>SC 7</a><a class='ref ms' id='ms22J_2966' href='#ms22J_2966'>Ms 22J_2966</a><a class='ref msdiv' id='msdiv110' href='#msdiv110'>Msdiv 110</a>“Te hi nūna marissanti,<br>
andhā apariṇāyakā;<br>
Gaccha tuvampi mākaṅkhi,<br>
jīvissanti tayā saha”.</p>
<p><a class='ref sc' id='sc8' href='#sc8'>SC 8</a><a class='ref ms' id='ms22J_2967' href='#ms22J_2967'>Ms 22J_2967</a><a class='ref msdiv' id='msdiv111' href='#msdiv111'>Msdiv 111</a>“Nāhaṃ rohaṇa gacchāmi,<br>
hadayaṃ me avakassati;<br>
Na taṃ baddhaṃ jahissāmi,<br>
idha hissāmi jīvitaṃ”.</p>
<p><a class='ref sc' id='sc9' href='#sc9'>SC 9</a><a class='ref ms' id='ms22J_2968' href='#ms22J_2968'>Ms 22J_2968</a><a class='ref msdiv' id='msdiv112' href='#msdiv112'>Msdiv 112</a>“Ayaṃ so luddako eti,<br>
<span class='var' id='note1867' title='ruddarūpo (bj, pts1)'>luddarūpo</span> sahāvudho;<br>
Yo no vadhissati ajja,<br>
usunā sattiyā <span class='var' id='note1868' title='mapi (bj, s2, s3, pts1)'>api</span>”.</p>
<p><a class='ref sc' id='sc10' href='#sc10'>SC 10</a><a class='ref pts-vp-pli' id='pts-vp-pli4.417' href='#pts-vp-pli4.417'>PTS vp Pali 4.417</a><a class='ref ms' id='ms22J_2969' href='#ms22J_2969'>Ms 22J_2969</a><a class='ref msdiv' id='msdiv113' href='#msdiv113'>Msdiv 113</a>“Sā muhuttaṃ palāyitvā,<br>
<span class='var' id='note1869' title='bhayaṭṭhā (pts1)'>bhayaṭṭā</span> bhayatajjitā;<br>
Sudukkaraṃ akarā bhīru,<br>
maraṇāyūpanivattatha”.</p>
<p><a class='ref sc' id='sc11' href='#sc11'>SC 11</a><a class='ref ms' id='ms22J_2970' href='#ms22J_2970'>Ms 22J_2970</a><a class='ref msdiv' id='msdiv114' href='#msdiv114'>Msdiv 114</a>“Kiṃ nu teme migā honti,<br>
muttā baddhaṃ upāsare;<br>
Na taṃ cajitumicchanti,<br>
jīvitassapi kāraṇā”.</p>
<p><a class='ref sc' id='sc12' href='#sc12'>SC 12</a><a class='ref ms' id='ms22J_2971' href='#ms22J_2971'>Ms 22J_2971</a><a class='ref msdiv' id='msdiv115' href='#msdiv115'>Msdiv 115</a>“Bhātaro honti me ludda,<br>
sodariyā ekamātukā;<br>
Na maṃ cajitumicchanti,<br>
jīvitassapi kāraṇā”.</p>
<p><a class='ref sc' id='sc13' href='#sc13'>SC 13</a><a class='ref ms' id='ms22J_2972' href='#ms22J_2972'>Ms 22J_2972</a><a class='ref msdiv' id='msdiv116' href='#msdiv116'>Msdiv 116</a>“Te hi nūna marissanti,<br>
andhā apariṇāyakā;<br>
Pañcannaṃ jīvitaṃ dehi,<br>
bhātaraṃ muñca luddaka”.</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli4.418' href='#pts-vp-pli4.418'>PTS vp Pali 4.418</a><a class='ref ms' id='ms22J_2973' href='#ms22J_2973'>Ms 22J_2973</a><a class='ref msdiv' id='msdiv117' href='#msdiv117'>Msdiv 117</a>“So vo ahaṃ pamokkhāmi,<br>
mātāpettibharaṃ migaṃ;<br>
Nandantu mātāpitaro,<br>
muttaṃ disvā mahāmigaṃ”.</p>
<p><a class='ref sc' id='sc15' href='#sc15'>SC 15</a><a class='ref ms' id='ms22J_2974' href='#ms22J_2974'>Ms 22J_2974</a><a class='ref msdiv' id='msdiv118' href='#msdiv118'>Msdiv 118</a>“Evaṃ luddaka nandassu,<br>
saha sabbehi ñātibhi;<br>
Yathāhamajja nandāmi,<br>
muttaṃ disvā mahāmigaṃ”.</p>
<p><a class='ref sc' id='sc16' href='#sc16'>SC 16</a><a class='ref pts-vp-pli' id='pts-vp-pli4.419' href='#pts-vp-pli4.419'>PTS vp Pali 4.419</a><a class='ref ms' id='ms22J_2975' href='#ms22J_2975'>Ms 22J_2975</a><a class='ref msdiv' id='msdiv119' href='#msdiv119'>Msdiv 119</a>“<span class='var' id='note1870' title='kathaṃ pamokkho (bj, pts1) | kathaṃ te pamokkho (?)'>Kathaṃ tvaṃ pamokkho</span> āsi,<br>
Upanītasmi jīvite;<br>
Kathaṃ putta amocesi,<br>
Kūṭapāsamha luddako”.</p>
<p><a class='ref sc' id='sc17' href='#sc17'>SC 17</a><a class='ref ms' id='ms22J_2976' href='#ms22J_2976'>Ms 22J_2976</a><a class='ref msdiv' id='msdiv120' href='#msdiv120'>Msdiv 120</a>“Bhaṇaṃ kaṇṇasukhaṃ vācaṃ,<br>
hadayaṅgaṃ hadayassitaṃ;<br>
Subhāsitāhi vācāhi,<br>
cittako maṃ amocayi.</p>
<p><a class='ref sc' id='sc18' href='#sc18'>SC 18</a><a class='ref ms' id='ms22J_2977' href='#ms22J_2977'>Ms 22J_2977</a><a class='ref msdiv' id='msdiv121' href='#msdiv121'>Msdiv 121</a>Bhaṇaṃ kaṇṇasukhaṃ vācaṃ,<br>
hadayaṅgaṃ hadayassitaṃ;<br>
Subhāsitāhi vācāhi,<br>
sutanā maṃ amocayi.</p>
<p><a class='ref sc' id='sc19' href='#sc19'>SC 19</a><a class='ref pts-vp-pli' id='pts-vp-pli4.420' href='#pts-vp-pli4.420'>PTS vp Pali 4.420</a><a class='ref ms' id='ms22J_2978' href='#ms22J_2978'>Ms 22J_2978</a><a class='ref msdiv' id='msdiv122' href='#msdiv122'>Msdiv 122</a>Sutvā kaṇṇasukhaṃ vācaṃ,<br>
hadayaṅgaṃ hadayassitaṃ;<br>
Subhāsitāni sutvāna,<br>
luddako maṃ amocayi”.</p>
<p><a class='ref sc' id='sc20' href='#sc20'>SC 20</a><a class='ref ms' id='ms22J_2979' href='#ms22J_2979'>Ms 22J_2979</a><a class='ref msdiv' id='msdiv123' href='#msdiv123'>Msdiv 123</a>“Evaṃ ānandito hotu,<br>
saha dārehi luddako;<br>
Yathā mayajja nandāma,<br>
disvā rohaṇamāgataṃ”.</p>
<p><a class='ref sc' id='sc21' href='#sc21'>SC 21</a><a class='ref ms' id='ms22J_2980' href='#ms22J_2980'>Ms 22J_2980</a><a class='ref msdiv' id='msdiv124' href='#msdiv124'>Msdiv 124</a>“Nanu tvaṃ <span class='var' id='note1871' title='avacā (bj, pts1)'>avaca</span> ludda,<br>
‘migacammāni āhariṃ’;<br>
Atha kena nu vaṇṇena,<br>
migacammāni nāhari”.</p>
<p><a class='ref sc' id='sc22' href='#sc22'>SC 22</a><a class='ref ms' id='ms22J_2981' href='#ms22J_2981'>Ms 22J_2981</a><a class='ref msdiv' id='msdiv125' href='#msdiv125'>Msdiv 125</a>“Āgamā ceva hatthatthaṃ,<br>
kūṭapāsañca so migo;<br>
<span class='var' id='note1872' title='abajjhi tañca (bj, pts1) | abajjhi ta (s3)'>Abajjhi taṃ</span> migarājaṃ,<br>
tañca muttā upāsare.</p>
<p><a class='ref sc' id='sc23' href='#sc23'>SC 23</a><a class='ref ms' id='ms22J_2982' href='#ms22J_2982'>Ms 22J_2982</a><a class='ref msdiv' id='msdiv126' href='#msdiv126'>Msdiv 126</a>Tassa me ahu saṃvego,<br>
abbhuto lomahaṃsano;<br>
Imañcāhaṃ migaṃ haññe,<br>
ajja hissāmi jīvitaṃ”.</p>
<p><a class='ref sc' id='sc24' href='#sc24'>SC 24</a><a class='ref ms' id='ms22J_2983' href='#ms22J_2983'>Ms 22J_2983</a><a class='ref msdiv' id='msdiv127' href='#msdiv127'>Msdiv 127</a>“Kīdisā te migā ludda,<br>
kīdisā dhammikā migā;<br>
Kathaṃvaṇṇā kathaṃsīlā,<br>
bāḷhaṃ kho ne pasaṃsasi”.</p>
<p><a class='ref sc' id='sc25' href='#sc25'>SC 25</a><a class='ref pts-vp-pli' id='pts-vp-pli4.421' href='#pts-vp-pli4.421'>PTS vp Pali 4.421</a><a class='ref ms' id='ms22J_2984' href='#ms22J_2984'>Ms 22J_2984</a><a class='ref msdiv' id='msdiv128' href='#msdiv128'>Msdiv 128</a>“Odātasiṅgā sucivālā,<br>
jātarūpatacūpamā;<br>
Pādā lohitakā tesaṃ,<br>
añjitakkhā manoramā”.</p>
<p><a class='ref sc' id='sc26' href='#sc26'>SC 26</a><a class='ref ms' id='ms22J_2985' href='#ms22J_2985'>Ms 22J_2985</a><a class='ref msdiv' id='msdiv129' href='#msdiv129'>Msdiv 129</a>“Edisā te migā deva,<br>
edisā dhammikā migā;<br>
Mātāpettibharā deva,<br>
na te so <span class='var' id='note1873' title='abhihārayuṃ (si) | abhihārayiṃ (s2, s3) | abhihārayaṃ (pts1)'>abhihārituṃ</span>”.</p>
<p><a class='ref sc' id='sc27' href='#sc27'>SC 27</a><a class='ref pts-vp-pli' id='pts-vp-pli4.422' href='#pts-vp-pli4.422'>PTS vp Pali 4.422</a><a class='ref ms' id='ms22J_2986' href='#ms22J_2986'>Ms 22J_2986</a><a class='ref msdiv' id='msdiv130' href='#msdiv130'>Msdiv 130</a>“Dammi nikkhasataṃ ludda,<br>
thūlañca maṇikuṇḍalaṃ;<br>
<span class='var' id='note1874' title='catuddasañca (bj) | caturassañca (s2, s3, mr)'>Catussadañca</span> pallaṅkaṃ,<br>
<span class='var' id='note1875' title='ummāpupphasirinibhaṃ (bj) | ummāpupphasirinnibhaṃ (s2, s3, pts1, mr)'>umāpupphasarinnibhaṃ</span>.</p>
<p><a class='ref sc' id='sc28' href='#sc28'>SC 28</a><a class='ref ms' id='ms22J_2987' href='#ms22J_2987'>Ms 22J_2987</a><a class='ref msdiv' id='msdiv131' href='#msdiv131'>Msdiv 131</a>Dve ca sādisiyo bhariyā,<br>
usabhañca gavaṃ sataṃ;<br>
Dhammena rajjaṃ kāressaṃ,<br>
bahukāro mesi luddaka.</p>
<p><a class='ref sc' id='sc29' href='#sc29'>SC 29</a><a class='ref ms' id='ms22J_2988' href='#ms22J_2988'>Ms 22J_2988</a><a class='ref msdiv' id='msdiv132' href='#msdiv132'>Msdiv 132</a><span class='var' id='note1876' title='kasī vaṇijjā (bj, pts1) | kasivaṇijjā (s2, s3)'>Kasivāṇijjā</span> iṇadānaṃ,<br>
uñchācariyā ca luddaka;<br>
Etena dāraṃ posehi,<br>
mā pāpaṃ <span class='var' id='note1877' title='akarā punanti (bj, pts1)'>akarī punāti</span>”.</p>
</blockquote>
<p class='endsutta'><a class='ref sc' id='sc30' href='#sc30'>SC 30</a><a class='ref ms' id='ms22J_2989' href='#ms22J_2989'>Ms 22J_2989</a><span class='var' id='note1878' title='rohantamigajātakaṃ (bj, pts1) | rohanamigajātakaṃ (s2, s3)'>Rohaṇamigajātakaṃ</span> pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
