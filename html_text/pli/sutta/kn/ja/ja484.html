<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja484' lang='pli'>
<header>
<ul>
<li class='division'>Jātaka</li>
<li>Pakiṇṇakanipāta</li>
<li>Sālikedāravagga</li>
</ul>
<h1>484. Sālikedārajātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 4.278</a><a class='ref ms' id='ms22J_2548' href='#ms22J_2548'>Ms 22J_2548</a><a class='ref msdiv' id='msdiv1' href='#msdiv1'>Msdiv 1</a>“Sampannaṃ sālikedāraṃ,<br>
suvā bhuñjanti kosiya;<br>
Paṭivedemi te brahme,<br>
na <span class='var' id='note1567' title='naṃ (bj, pts1) | te (s2, s3) | taṃ (Ma-aka)' href='#note1567' title='naṃ (bj, pts1) | te (s2, s3) | taṃ (Ma-aka)'>ne</span> vāretumussahe.</p>
<p><a class='ref sc' id='sc2' href='#sc2'>SC 2</a><a class='ref ms' id='ms22J_2549' href='#ms22J_2549'>Ms 22J_2549</a><a class='ref msdiv' id='msdiv2' href='#msdiv2'>Msdiv 2</a>Eko ca tattha sakuṇo,<br>
yo <span class='var' id='note1568' title='so tesaṃ (bj, pts1)' href='#note1568' title='so tesaṃ (bj, pts1)'>nesaṃ</span> sabbasundaro;<br>
Bhutvā sāliṃ yathākāmaṃ,<br>
tuṇḍenādāya gacchati”.</p>
<p><a class='ref sc' id='sc3' href='#sc3'>SC 3</a><a class='ref ms' id='ms22J_2550' href='#ms22J_2550'>Ms 22J_2550</a><a class='ref msdiv' id='msdiv3' href='#msdiv3'>Msdiv 3</a>“<span class='var' id='note1569' title='ujjhantu (s2, s3, mr)' href='#note1569' title='ujjhantu (s2, s3, mr)'>Oḍḍentu</span> vāḷapāsāni,<br>
yathā bajjhetha so dijo;<br>
Jīvañca naṃ gahetvāna,<br>
<span class='var' id='note1570' title='ānayetha (bj, pts1)' href='#note1570' title='ānayetha (bj, pts1)'>ānayehi</span> mamantike”.</p>
<p><a class='ref sc' id='sc4' href='#sc4'>SC 4</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 4.279</a><a class='ref ms' id='ms22J_2551' href='#ms22J_2551'>Ms 22J_2551</a><a class='ref msdiv' id='msdiv4' href='#msdiv4'>Msdiv 4</a>“Ete <span class='var' id='note1571' title='bhutvā ca pītvā ca (pts1)' href='#note1571' title='bhutvā ca pītvā ca (pts1)'>bhutvā pivitvā ca</span>,<br>
pakkamanti vihaṅgamā;<br>
Eko baddhosmi pāsena,<br>
kiṃ pāpaṃ pakataṃ mayā”.</p>
<p><a class='ref sc' id='sc5' href='#sc5'>SC 5</a><a class='ref ms' id='ms22J_2552' href='#ms22J_2552'>Ms 22J_2552</a><a class='ref msdiv' id='msdiv5' href='#msdiv5'>Msdiv 5</a>“Udaraṃ nūna aññesaṃ,<br>
suva accodaraṃ tava;<br>
Bhutvā sāliṃ yathākāmaṃ,<br>
tuṇḍenādāya gacchasi.</p>
<p><a class='ref sc' id='sc6' href='#sc6'>SC 6</a><a class='ref ms' id='ms22J_2553' href='#ms22J_2553'>Ms 22J_2553</a><a class='ref msdiv' id='msdiv6' href='#msdiv6'>Msdiv 6</a>Koṭṭhaṃ nu tattha pūresi,<br>
suva veraṃ nu te mayā;<br>
Puṭṭho me samma akkhāhi,<br>
kuhiṃ sāliṃ <span class='var' id='note1572' title='nidhīyasi (bj, pts1) | nidheyyasi (s2, s3)' href='#note1572' title='nidhīyasi (bj, pts1) | nidheyyasi (s2, s3)'>nidāhasi</span>”.</p>
<p><a class='ref sc' id='sc7' href='#sc7'>SC 7</a><a class='ref ms' id='ms22J_2554' href='#ms22J_2554'>Ms 22J_2554</a><a class='ref msdiv' id='msdiv7' href='#msdiv7'>Msdiv 7</a>“Na me veraṃ tayā saddhiṃ,<br>
koṭṭho mayhaṃ na vijjati;<br>
Iṇaṃ muñcāmiṇaṃ dammi,<br>
sampatto koṭasimbaliṃ;<br>
Nidhimpi tattha nidahāmi,<br>
evaṃ jānāhi kosiya”.</p>
<p><a class='ref sc' id='sc8' href='#sc8'>SC 8</a><a class='ref ms' id='ms22J_2555' href='#ms22J_2555'>Ms 22J_2555</a><a class='ref msdiv' id='msdiv8' href='#msdiv8'>Msdiv 8</a>“Kīdisaṃ te iṇadānaṃ,<br>
iṇamokkho ca kīdiso;<br>
Nidhinidhānamakkhāhi,<br>
atha pāsā pamokkhasi”.</p>
<p><a class='ref sc' id='sc9' href='#sc9'>SC 9</a><a class='ref ms' id='ms22J_2556' href='#ms22J_2556'>Ms 22J_2556</a><a class='ref msdiv' id='msdiv9' href='#msdiv9'>Msdiv 9</a>“Ajātapakkhā taruṇā,<br>
puttakā mayha kosiya;<br>
Te maṃ bhatā bharissanti,<br>
tasmā tesaṃ iṇaṃ dade.</p>
<p><a class='ref sc' id='sc10' href='#sc10'>SC 10</a><a class='ref ms' id='ms22J_2557' href='#ms22J_2557'>Ms 22J_2557</a><a class='ref msdiv' id='msdiv10' href='#msdiv10'>Msdiv 10</a>Mātā pitā ca me vuddhā,<br>
jiṇṇakā gatayobbanā;<br>
Tesaṃ tuṇḍena hātūna,<br>
muñce <span class='var' id='note1573' title='pubbe kataṃ (bj)' href='#note1573' title='pubbe kataṃ (bj)'>pubbakataṃ</span> iṇaṃ.</p>
<p><a class='ref sc' id='sc11' href='#sc11'>SC 11</a><a class='ref ms' id='ms22J_2558' href='#ms22J_2558'>Ms 22J_2558</a><a class='ref msdiv' id='msdiv11' href='#msdiv11'>Msdiv 11</a>Aññepi tattha sakuṇā,<br>
khīṇapakkhā sudubbalā;<br>
Tesaṃ puññatthiko dammi,<br>
taṃ nidhiṃ āhu paṇḍitā.</p>
<p><a class='ref sc' id='sc12' href='#sc12'>SC 12</a><a class='ref ms' id='ms22J_2559' href='#ms22J_2559'>Ms 22J_2559</a><a class='ref msdiv' id='msdiv12' href='#msdiv12'>Msdiv 12</a><span class='var' id='note1574' title='edisaṃ (bj, pts1)' href='#note1574' title='edisaṃ (bj, pts1)'>Īdisaṃ</span> me iṇadānaṃ,<br>
iṇamokkho ca īdiso;<br>
<span class='var' id='note1575' title='nidhiṃ nidhānaṃ akkhātaṃ (bj, pts1)' href='#note1575' title='nidhiṃ nidhānaṃ akkhātaṃ (bj, pts1)'>Nidhinidhānamakkhāmi</span>,<br>
evaṃ jānāhi kosiya”.</p>
<p><a class='ref sc' id='sc13' href='#sc13'>SC 13</a><a class='ref ms' id='ms22J_2560' href='#ms22J_2560'>Ms 22J_2560</a><a class='ref msdiv' id='msdiv13' href='#msdiv13'>Msdiv 13</a>“Bhaddako vatayaṃ pakkhī,<br>
dijo paramadhammiko;<br>
Ekaccesu manussesu,<br>
ayaṃ dhammo na vijjati.</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 4.281</a><a class='ref ms' id='ms22J_2561' href='#ms22J_2561'>Ms 22J_2561</a><a class='ref msdiv' id='msdiv14' href='#msdiv14'>Msdiv 14</a>Bhuñja sāliṃ yathākāmaṃ,<br>
saha sabbehi ñātibhi;<br>
Punāpi suva passemu,<br>
piyaṃ me tava dassanaṃ”.</p>
<p><a class='ref sc' id='sc15' href='#sc15'>SC 15</a><a class='ref ms' id='ms22J_2562' href='#ms22J_2562'>Ms 22J_2562</a><a class='ref msdiv' id='msdiv15' href='#msdiv15'>Msdiv 15</a>“Bhuttañca pītañca <span class='var' id='note1576' title='tavassabyamhi (mr)' href='#note1576' title='tavassabyamhi (mr)'>tavassamamhi</span>,<br>
<span class='var' id='note1577' title='rattiñca (s2, s3, c1)' href='#note1577' title='rattiñca (s2, s3, c1)'>Ratī ca</span> no kosiya te sakāse;<br>
Nikkhittadaṇḍesu dadāhi dānaṃ,<br>
Jiṇṇe ca mātāpitaro bharassu”.</p>
<p><a class='ref sc' id='sc16' href='#sc16'>SC 16</a><a class='ref ms' id='ms22J_2563' href='#ms22J_2563'>Ms 22J_2563</a><a class='ref msdiv' id='msdiv16' href='#msdiv16'>Msdiv 16</a>“Lakkhī vata me udapādi ajja,<br>
Yo <span class='var' id='note1578' title='yohaṃ adassaṃ paramaṃ (s2, s3, mr)' href='#note1578' title='yohaṃ adassaṃ paramaṃ (s2, s3, mr)'>addasāsiṃ pavaraṃ</span> dijānaṃ;<br>
Suvassa sutvāna subhāsitāni,<br>
Kāhāmi puññāni anappakāni”.</p>
<p><a class='ref sc' id='sc17' href='#sc17'>SC 17</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 4.282</a><a class='ref ms' id='ms22J_2564' href='#ms22J_2564'>Ms 22J_2564</a><a class='ref msdiv' id='msdiv17' href='#msdiv17'>Msdiv 17</a>So kosiyo attamano udaggo,<br>
Annañca <span class='var' id='note1579' title='pānañcabhisaṃkaritvā (pts1) | annañca pānaṃ abhisaṃharitvā (mr)' href='#note1579' title='pānañcabhisaṃkaritvā (pts1) | annañca pānaṃ abhisaṃharitvā (mr)'>pānañcabhisaṅkharitvā</span>;<br>
Annena pānena pasannacitto,<br>
Santappayi samaṇabrāhmaṇe cāti.</p>
</blockquote>
<p class='endsutta'><a class='ref sc' id='sc18' href='#sc18'>SC 18</a><a class='ref ms' id='ms22J_2565' href='#ms22J_2565'>Ms 22J_2565</a><span class='var' id='note1580' title='kedārajātakaṃ (mr)' href='#note1580' title='kedārajātakaṃ (mr)'>Sālikedārajātakaṃ</span> paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
