<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja410' lang='pli'>
<header>
<ul>
<li class='division'>Jātaka</li>
<li>Sattakanipāta</li>
<li>Gandhāravagga</li>
</ul>
<h1>410. Somadattajātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli3.389' href='#pts-vp-pli3.389'></a><a class='ref ms' id='ms22J_1605' href='#ms22J_1605'>Ms 22J_1605</a><a class='ref msdiv' id='msdiv105' href='#msdiv105'>Msdiv 105</a>“Yo maṃ pure <span class='var' id='note944' title='paccudeti (bj, s2, s3, pts1) | paccuṭṭheti (mr)' href='#note944' title='paccudeti (bj, s2, s3, pts1) | paccuṭṭheti (mr)'>paccuḍḍeti</span>,<br>
araññe dūramāyato;<br>
So na dissati mātaṅgo,<br>
somadatto kuhiṃ gato.</p>
<p><a class='ref sc' id='sc2' href='#sc2'>SC 2</a><a class='ref ms' id='ms22J_1606' href='#ms22J_1606'>Ms 22J_1606</a><a class='ref msdiv' id='msdiv106' href='#msdiv106'>Msdiv 106</a>Ayaṃ vā so mato seti,<br>
<span class='var' id='note945' title='allapiṅkaṃva chijjito (bj, pts1) | allapītaṃva vicchito (s2) | allapitaṃva vicchito (s3)' href='#note945' title='allapiṅkaṃva chijjito (bj, pts1) | allapītaṃva vicchito (s2) | allapitaṃva vicchito (s3)'>allasiṅgaṃva vacchito</span>;<br>
Bhumyā nipatito seti,<br>
amarā vata kuñjaro”.</p>
<p><a class='ref sc' id='sc3' href='#sc3'>SC 3</a><a class='ref ms' id='ms22J_1607' href='#ms22J_1607'>Ms 22J_1607</a><a class='ref msdiv' id='msdiv107' href='#msdiv107'>Msdiv 107</a>“Anagāriyupetassa,<br>
vippamuttassa te sato;<br>
Samaṇassa na taṃ sādhu,<br>
yaṃ petamanusocasi”.</p>
<p><a class='ref sc' id='sc4' href='#sc4'>SC 4</a><a class='ref ms' id='ms22J_1608' href='#ms22J_1608'>Ms 22J_1608</a><a class='ref msdiv' id='msdiv108' href='#msdiv108'>Msdiv 108</a>“Saṃvāsena have sakka,<br>
manussassa migassa vā;<br>
Hadaye jāyate pemaṃ,<br>
taṃ na sakkā asocituṃ”.</p>
<p><a class='ref sc' id='sc5' href='#sc5'>SC 5</a><a class='ref ms' id='ms22J_1609' href='#ms22J_1609'>Ms 22J_1609</a><a class='ref msdiv' id='msdiv109' href='#msdiv109'>Msdiv 109</a>“Mataṃ marissaṃ rodanti,<br>
ye rudanti lapanti ca;<br>
Tasmā tvaṃ isi mā rodi,<br>
roditaṃ moghamāhu santo.</p>
<p><a class='ref sc' id='sc6' href='#sc6'>SC 6</a><a class='ref ms' id='ms22J_1610' href='#ms22J_1610'>Ms 22J_1610</a><a class='ref msdiv' id='msdiv110' href='#msdiv110'>Msdiv 110</a>Kanditena have brahme,<br>
mato peto samuṭṭhahe;<br>
Sabbe saṅgamma rodāma,<br>
aññamaññassa ñātake”.</p>
<p><a class='ref sc' id='sc7' href='#sc7'>SC 7</a><a class='ref ms' id='ms22J_1611' href='#ms22J_1611'>Ms 22J_1611</a><a class='ref msdiv' id='msdiv111' href='#msdiv111'>Msdiv 111</a>“Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms22J_1612' href='#ms22J_1612'>Ms 22J_1612</a><a class='ref msdiv' id='msdiv112' href='#msdiv112'>Msdiv 112</a>Abbahī vata me sallaṃ,<br>
yamāsi hadayassitaṃ;<br>
Yo me sokaparetassa,<br>
puttasokaṃ apānudi.</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli3.391' href='#pts-vp-pli3.391'></a><a class='ref ms' id='ms22J_1613' href='#ms22J_1613'>Ms 22J_1613</a><a class='ref msdiv' id='msdiv113' href='#msdiv113'>Msdiv 113</a>Sohaṃ abbūḷhasallosmi,<br>
vītasoko anāvilo;<br>
Na socāmi na rodāmi,<br>
tava sutvāna vāsavā”ti.</p>
</blockquote>
<p class='endsutta'><a class='ref sc' id='sc10' href='#sc10'>SC 10</a><a class='ref ms' id='ms22J_1614' href='#ms22J_1614'>Ms 22J_1614</a>Somadattajātakaṃ pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
