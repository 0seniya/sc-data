<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja458' lang='pli'>
<header>
<ul>
<li class='division'>Jātaka</li>
<li>Ekādasakanipāta</li>
<li>Mātuposakavagga</li>
</ul>
<h1>458. Udayajātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='pts' id='pts4.106' href='#pts4.106'></a><a class='ref ms' id='ms22J_2146' href='#ms22J_2146'>Ms 22J_2146</a><a class='ref msdiv' id='msdiv37' href='#msdiv37'>Msdiv 37</a>“Ekā nisinnā suci saññatūrū,<br>
Pāsādamāruyha aninditaṅgī;<br>
Yācāmi taṃ kinnaranettacakkhu,<br>
Imekarattiṃ ubhayo vasema”.</p>
<p><a class='ref sc' id='sc2' href='#sc2'>SC 2</a><a class='ref ms' id='ms22J_2147' href='#ms22J_2147'>Ms 22J_2147</a><a class='ref msdiv' id='msdiv38' href='#msdiv38'>Msdiv 38</a>“Okiṇṇantaraparikhaṃ,<br>
daḷhamaṭṭālakoṭṭhakaṃ;<br>
Rakkhitaṃ khaggahatthehi,<br>
duppavesamidaṃ puraṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms22J_2148' href='#ms22J_2148'>Ms 22J_2148</a><a class='ref msdiv' id='msdiv39' href='#msdiv39'>Msdiv 39</a>Daharassa yuvino cāpi,<br>
āgamo ca na vijjati;<br>
Atha kena nu vaṇṇena,<br>
saṅgamaṃ icchase mayā”.</p>
<p><a class='ref sc' id='sc4' href='#sc4'>SC 4</a><a class='pts' id='pts4.107' href='#pts4.107'></a><a class='ref ms' id='ms22J_2149' href='#ms22J_2149'>Ms 22J_2149</a><a class='ref msdiv' id='msdiv40' href='#msdiv40'>Msdiv 40</a>“Yakkhohamasmi kalyāṇi,<br>
Āgatosmi <span class='var' id='note1275' title='tavantikaṃ (bj) | tamantikaṃ (pts1)' href='#note1275' title='tavantikaṃ (bj) | tamantikaṃ (pts1)'>tavantike</span>;<br>
Tvaṃ maṃ <span class='var' id='note1276' title='nandassu (s2, s3, mr)' href='#note1276' title='nandassu (s2, s3, mr)'>nandaya</span> bhaddante,<br>
Puṇṇakaṃsaṃ dadāmi te”.</p>
<p><a class='ref sc' id='sc5' href='#sc5'>SC 5</a><a class='ref ms' id='ms22J_2150' href='#ms22J_2150'>Ms 22J_2150</a><a class='ref msdiv' id='msdiv41' href='#msdiv41'>Msdiv 41</a>“Devaṃ va yakkhaṃ atha vā manussaṃ,<br>
Na patthaye udayamaticca aññaṃ;<br>
Gaccheva tvaṃ yakkha mahānubhāva,<br>
Mā cassu gantvā punarāvajittha”.</p>
<p><a class='ref sc' id='sc6' href='#sc6'>SC 6</a><a class='ref ms' id='ms22J_2151' href='#ms22J_2151'>Ms 22J_2151</a><a class='ref msdiv' id='msdiv42' href='#msdiv42'>Msdiv 42</a>“Yā sā rati uttamā kāmabhoginaṃ,<br>
Yaṃ hetu sattā visamaṃ caranti;<br>
Mā taṃ ratiṃ jīyi tuvaṃ sucimhite,<br>
Dadāmi te rūpiyaṃ kaṃsapūraṃ”.</p>
<p><a class='ref sc' id='sc7' href='#sc7'>SC 7</a><a class='pts' id='pts4.108' href='#pts4.108'></a><a class='ref ms' id='ms22J_2152' href='#ms22J_2152'>Ms 22J_2152</a><a class='ref msdiv' id='msdiv43' href='#msdiv43'>Msdiv 43</a>“Nāriṃ naro nijjhapayaṃ dhanena,<br>
Ukkaṃsatī yattha karoti chandaṃ;<br>
Vipaccanīko tava devadhammo,<br>
Paccakkhato thokatarena esi”.</p>
<p><a class='ref sc' id='sc8' href='#sc8'>SC 8</a><a class='ref ms' id='ms22J_2153' href='#ms22J_2153'>Ms 22J_2153</a><a class='ref msdiv' id='msdiv44' href='#msdiv44'>Msdiv 44</a>“Āyu <span class='var' id='note1277' title='āyuñca vaṇṇañca (bj, pts1)' href='#note1277' title='āyuñca vaṇṇañca (bj, pts1)'>ca vaṇṇo ca</span> manussaloke,<br>
Nihīyati manujānaṃ sugatte;<br>
Teneva vaṇṇena dhanampi tuyhaṃ,<br>
Nihīyati jiṇṇatarāsi ajja.</p>
<p><a class='ref sc' id='sc9' href='#sc9'>SC 9</a><a class='ref ms' id='ms22J_2154' href='#ms22J_2154'>Ms 22J_2154</a><a class='ref msdiv' id='msdiv45' href='#msdiv45'>Msdiv 45</a>Evaṃ me pekkhamānassa,<br>
rājaputti yasassini;<br>
<span class='var' id='note1278' title='hāyate vata te (bj, s2, s3, mr) | hāyateva tato (pts1)' href='#note1278' title='hāyate vata te (bj, s2, s3, mr) | hāyateva tato (pts1)'>Hāyateva tava</span> vaṇṇo,<br>
ahorattānamaccaye”.</p>
<p><a class='ref sc' id='sc10' href='#sc10'>SC 10</a><a class='ref ms' id='ms22J_2155' href='#ms22J_2155'>Ms 22J_2155</a><a class='ref msdiv' id='msdiv46' href='#msdiv46'>Msdiv 46</a>“Imināva tvaṃ vayasā,<br>
rājaputti sumedhase;<br>
Brahmacariyaṃ careyyāsi,<br>
bhiyyo vaṇṇavatī siyā”.</p>
<p><a class='ref sc' id='sc11' href='#sc11'>SC 11</a><a class='pts' id='pts4.109' href='#pts4.109'></a><a class='ref ms' id='ms22J_2156' href='#ms22J_2156'>Ms 22J_2156</a><a class='ref msdiv' id='msdiv47' href='#msdiv47'>Msdiv 47</a>“Devā na jīranti yathā manussā,<br>
Gattesu tesaṃ valiyo na honti;<br>
Pucchāmi taṃ yakkha mahānubhāva,<br>
<span class='var' id='note1279' title='kathaṃ na devānaṃ (pts1)' href='#note1279' title='kathaṃ na devānaṃ (pts1)'>Kathaṃ nu devāna</span> sarīradeho”.</p>
<p><a class='ref sc' id='sc12' href='#sc12'>SC 12</a><a class='ref ms' id='ms22J_2157' href='#ms22J_2157'>Ms 22J_2157</a><a class='ref msdiv' id='msdiv48' href='#msdiv48'>Msdiv 48</a>“Devā na jīranti yathā manussā,<br>
Gattesu tesaṃ valiyo na honti;<br>
Suve suve <span class='var' id='note1280' title='bhiyyataro ca (mr)' href='#note1280' title='bhiyyataro ca (mr)'>bhiyyatarova</span> tesaṃ,<br>
Dibbo ca vaṇṇo vipulā ca bhogā”.</p>
<p><a class='ref sc' id='sc13' href='#sc13'>SC 13</a><a class='pts' id='pts4.110' href='#pts4.110'></a><a class='ref ms' id='ms22J_2158' href='#ms22J_2158'>Ms 22J_2158</a><a class='ref msdiv' id='msdiv49' href='#msdiv49'>Msdiv 49</a>“Kiṃsūdha bhītā janatā anekā,<br>
Maggo ca nekāyatanaṃ pavutto;<br>
Pucchāmi taṃ yakkha mahānubhāva,<br>
Katthaṭṭhito paralokaṃ na bhāye”.</p>
<p><a class='ref sc' id='sc14' href='#sc14'>SC 14</a><a class='ref ms' id='ms22J_2159' href='#ms22J_2159'>Ms 22J_2159</a><a class='ref msdiv' id='msdiv50' href='#msdiv50'>Msdiv 50</a>“Vācaṃ manañca paṇidhāya sammā,<br>
Kāyena pāpāni akubbamāno;<br>
Bahunnapānaṃ gharamāvasanto,<br>
Saddho mudū saṃvibhāgī vadaññū;<br>
Saṅgāhako sakhilo saṇhavāco,<br>
Etthaṭṭhito paralokaṃ na bhāye”.</p>
<p><a class='ref sc' id='sc15' href='#sc15'>SC 15</a><a class='pts' id='pts4.111' href='#pts4.111'></a><a class='ref ms' id='ms22J_2160' href='#ms22J_2160'>Ms 22J_2160</a><a class='ref msdiv' id='msdiv51' href='#msdiv51'>Msdiv 51</a>“Anusāsasi maṃ yakkha,<br>
yathā mātā yathā pitā;<br>
Uḷāravaṇṇaṃ pucchāmi,<br>
ko nu tvamasi subrahā”.</p>
<p><a class='ref sc' id='sc16' href='#sc16'>SC 16</a><a class='ref ms' id='ms22J_2161' href='#ms22J_2161'>Ms 22J_2161</a><a class='ref msdiv' id='msdiv52' href='#msdiv52'>Msdiv 52</a>“Udayohamasmi kalyāṇi,<br>
<span class='var' id='note1282' title='saṅgaratthā idhāgato (bj, pts1) | saṅkaratthāyidhāgato (s2, s3)' href='#note1282' title='saṅgaratthā idhāgato (bj, pts1) | saṅkaratthāyidhāgato (s2, s3)'>saṅgarattā idhāgato</span>;<br>
Āmanta kho taṃ gacchāmi,<br>
muttosmi tava <span class='var' id='note1283' title='saṅkarā (s2, s3, mr)' href='#note1283' title='saṅkarā (s2, s3, mr)'>saṅgarā</span>”.</p>
<p><a class='ref sc' id='sc17' href='#sc17'>SC 17</a><a class='ref ms' id='ms22J_2162' href='#ms22J_2162'>Ms 22J_2162</a><a class='ref msdiv' id='msdiv53' href='#msdiv53'>Msdiv 53</a>“Sace kho tvaṃ udayosi,<br>
saṅgarattā idhāgato;<br>
Anusāsa maṃ rājaputta,<br>
yathāssa puna saṅgamo”.</p>
<p><a class='ref sc' id='sc18' href='#sc18'>SC 18</a><a class='ref ms' id='ms22J_2163' href='#ms22J_2163'>Ms 22J_2163</a><a class='ref msdiv' id='msdiv54' href='#msdiv54'>Msdiv 54</a>“<span class='var' id='note1284' title='adhipatati (bj, pts1)' href='#note1284' title='adhipatati (bj, pts1)'>Atipatati</span> vayo khaṇo tatheva,<br>
Ṭhānaṃ natthi dhuvaṃ cavanti sattā;<br>
Parijiyyati addhuvaṃ sarīraṃ,<br>
<span class='var' id='note1285' title='mā pamādaṃ (bj)' href='#note1285' title='mā pamādaṃ (bj)'>Udaye mā pamāda</span> carassu dhammaṃ.</p>
<p><a class='ref sc' id='sc19' href='#sc19'>SC 19</a><a class='ref ms' id='ms22J_2164' href='#ms22J_2164'>Ms 22J_2164</a><a class='ref msdiv' id='msdiv55' href='#msdiv55'>Msdiv 55</a>Kasiṇā pathavī dhanassa pūrā,<br>
Ekasseva siyā anaññadheyyā;<br>
Tañcāpi <span class='var' id='note1286' title='jahāti (bj, s2, s3, pts1) | jahātī (?)' href='#note1286' title='jahāti (bj, s2, s3, pts1) | jahātī (?)'>jahati</span> avītarāgo,<br>
Udaye mā pamāda carassu dhammaṃ.</p>
<p><a class='ref sc' id='sc20' href='#sc20'>SC 20</a><a class='pts' id='pts4.112' href='#pts4.112'></a><a class='ref ms' id='ms22J_2165' href='#ms22J_2165'>Ms 22J_2165</a><a class='ref msdiv' id='msdiv56' href='#msdiv56'>Msdiv 56</a>Mātā ca pitā ca bhātaro ca,<br>
<span class='var' id='note1287' title='bhariyā sāmiko sadhanena hoti (s2, s3) | bhariyāpi dhanena honti atittā (mr)' href='#note1287' title='bhariyā sāmiko sadhanena hoti (s2, s3) | bhariyāpi dhanena honti atittā (mr)'>Bhariyā yāpi dhanena hoti kītā</span>;<br>
Te cāpi jahanti aññamaññaṃ,<br>
Udaye mā pamāda carassu dhammaṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms22J_2166' href='#ms22J_2166'>Ms 22J_2166</a><a class='ref msdiv' id='msdiv57' href='#msdiv57'>Msdiv 57</a>Kāyo <span class='var' id='note1288' title='kāyo parabhojananti viditvā (s2, s3) | kāyo ca parabhojanaṃ viditvā (mr)' href='#note1288' title='kāyo parabhojananti viditvā (s2, s3) | kāyo ca parabhojanaṃ viditvā (mr)'>parabhojananti ñatvā</span>,<br>
Saṃsāre <span class='var' id='note1289' title='sugatī ca duggatī ca (bj, s2, s3, pts1) | suggatiṃ duggatiñca (mr)' href='#note1289' title='sugatī ca duggatī ca (bj, s2, s3, pts1) | suggatiṃ duggatiñca (mr)'>sugatiñca duggatiñca</span>;<br>
Ittaravāsoti jāniyāna,<br>
Udaye mā pamāda carassu dhammaṃ”.</p>
<p><a class='ref sc' id='sc22' href='#sc22'>SC 22</a><a class='pts' id='pts4.113' href='#pts4.113'></a><a class='ref ms' id='ms22J_2167' href='#ms22J_2167'>Ms 22J_2167</a><a class='ref msdiv' id='msdiv58' href='#msdiv58'>Msdiv 58</a>“Sādhu <span class='var' id='note1290' title='bhāsatayaṃ (bj, pts1)' href='#note1290' title='bhāsatayaṃ (bj, pts1)'>bhāsatiyaṃ</span> yakkho,<br>
appaṃ maccāna jīvitaṃ;<br>
Kasirañca parittañca,<br>
tañca dukkhena saṃyutaṃ;<br>
Sāhaṃ ekā pabbajissāmi,<br>
hitvā kāsiṃ surundhanan”ti.</p>
</blockquote>
<p class='endsutta'><a class='ref sc' id='sc23' href='#sc23'>SC 23</a><a class='ref ms' id='ms22J_2168' href='#ms22J_2168'>Ms 22J_2168</a>Udayajātakaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
