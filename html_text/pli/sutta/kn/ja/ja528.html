<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja528' lang='pli'>
<header>
<ul>
<li class='division'>Jātaka</li>
<li>Paṇṇāsanipāta</li>
<li>Niḷinikāvagga</li>
</ul>
<h1>528. Mahābodhijātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli5.232' href='#pts-vp-pli5.232'></a><a class='ref ms' id='ms23J_380' href='#ms23J_380'>Ms 23J_380</a><a class='ref msdiv' id='msdiv124' href='#msdiv124'>Msdiv 124</a>“Kiṃ nu daṇḍaṃ kimajinaṃ,<br>
kiṃ chattaṃ kimupāhanaṃ;<br>
Kimaṅkusañca pattañca,<br>
saṅghāṭiñcāpi brāhmaṇa;<br>
<span class='var' id='note290' title='... rūpo gaṇhāsi (bj, s2, s3, pts1)' href='#note290' title='... rūpo gaṇhāsi (bj, s2, s3, pts1)'>Taramānarūpohāsi</span>,<br>
kiṃ nu patthayase disaṃ”.</p>
<p><a class='ref sc' id='sc2' href='#sc2'>SC 2</a><a class='ref ms' id='ms23J_381' href='#ms23J_381'>Ms 23J_381</a><a class='ref msdiv' id='msdiv125' href='#msdiv125'>Msdiv 125</a>“Dvādasetāni vassāni,<br>
vusitāni tavantike;<br>
Nābhijānāmi soṇena,<br>
piṅgalenābhikūjitaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms23J_382' href='#ms23J_382'>Ms 23J_382</a><a class='ref msdiv' id='msdiv126' href='#msdiv126'>Msdiv 126</a>Svāyaṃ dittova nadati,<br>
sukkadāṭhaṃ vidaṃsayaṃ;<br>
Tava sutvā sabhariyassa,<br>
vītasaddhassa maṃ pati”.</p>
<p><a class='ref sc' id='sc4' href='#sc4'>SC 4</a><a class='ref pts-vp-pli' id='pts-vp-pli5.233' href='#pts-vp-pli5.233'></a><a class='ref ms' id='ms23J_383' href='#ms23J_383'>Ms 23J_383</a><a class='ref msdiv' id='msdiv127' href='#msdiv127'>Msdiv 127</a>“Ahu esa kato doso,<br>
yathā bhāsasi brāhmaṇa;<br>
Esa bhiyyo pasīdāmi,<br>
vasa brāhmaṇa māgamā”.</p>
<p><a class='ref sc' id='sc5' href='#sc5'>SC 5</a><a class='ref ms' id='ms23J_384' href='#ms23J_384'>Ms 23J_384</a><a class='ref msdiv' id='msdiv128' href='#msdiv128'>Msdiv 128</a>“Sabbaseto pure āsi,<br>
tatopi sabalo ahu;<br>
Sabbalohitako dāni,<br>
kālo pakkamituṃ mama.</p>
<p><a class='ref sc' id='sc6' href='#sc6'>SC 6</a><a class='ref ms' id='ms23J_385' href='#ms23J_385'>Ms 23J_385</a><a class='ref msdiv' id='msdiv129' href='#msdiv129'>Msdiv 129</a>Abbhantaraṃ pure āsi,<br>
tato majjhe tato bahi;<br>
Purā niddhamanā hoti,<br>
sayameva vajāmahaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms23J_386' href='#ms23J_386'>Ms 23J_386</a><a class='ref msdiv' id='msdiv130' href='#msdiv130'>Msdiv 130</a>Vītasaddhaṃ na seveyya,<br>
udapānaṃvanodakaṃ;<br>
Sacepi naṃ anukhaṇe,<br>
vāri kaddamagandhikaṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms23J_387' href='#ms23J_387'>Ms 23J_387</a><a class='ref msdiv' id='msdiv131' href='#msdiv131'>Msdiv 131</a>Pasannameva seveyya,<br>
appasannaṃ vivajjaye;<br>
Pasannaṃ payirupāseyya,<br>
rahadaṃ vudakatthiko.</p>
<p><a class='ref sc' id='sc9' href='#sc9'>SC 9</a><a class='ref ms' id='ms23J_388' href='#ms23J_388'>Ms 23J_388</a><a class='ref msdiv' id='msdiv132' href='#msdiv132'>Msdiv 132</a>Bhaje bhajantaṃ purisaṃ,<br>
abhajantaṃ na <span class='var' id='note291' title='bhājaye (pts1)' href='#note291' title='bhājaye (pts1)'>bhajjaye</span>;<br>
Asappurisadhammo so,<br>
yo bhajantaṃ na <span class='var' id='note292' title='bhājati (pts1)' href='#note292' title='bhājati (pts1)'>bhajjati</span>.</p>
<p><a class='ref sc' id='sc10' href='#sc10'>SC 10</a><a class='ref ms' id='ms23J_389' href='#ms23J_389'>Ms 23J_389</a><a class='ref msdiv' id='msdiv133' href='#msdiv133'>Msdiv 133</a>Yo bhajantaṃ na bhajati,<br>
sevamānaṃ na sevati;<br>
Sa ve manussapāpiṭṭho,<br>
migo sākhassito yathā.</p>
<p><a class='ref sc' id='sc11' href='#sc11'>SC 11</a><a class='ref ms' id='ms23J_390' href='#ms23J_390'>Ms 23J_390</a><a class='ref msdiv' id='msdiv134' href='#msdiv134'>Msdiv 134</a>Accābhikkhaṇasaṃsaggā,<br>
asamosaraṇena ca;<br>
Etena mittā jīranti,<br>
akāle yācanāya ca.</p>
<p><a class='ref sc' id='sc12' href='#sc12'>SC 12</a><a class='ref ms' id='ms23J_391' href='#ms23J_391'>Ms 23J_391</a><a class='ref msdiv' id='msdiv135' href='#msdiv135'>Msdiv 135</a>Tasmā nābhikkhaṇaṃ gacche,<br>
na ca gacche cirāciraṃ;<br>
Kālena yācaṃ yāceyya,<br>
evaṃ mittā na <span class='var' id='note293' title='jīrare (s2, pts1) | jirare (s3)' href='#note293' title='jīrare (s2, pts1) | jirare (s3)'>jīyare</span>.</p>
<p><a class='ref sc' id='sc13' href='#sc13'>SC 13</a><a class='ref ms' id='ms23J_392' href='#ms23J_392'>Ms 23J_392</a><a class='ref msdiv' id='msdiv136' href='#msdiv136'>Msdiv 136</a>Aticiraṃ nivāsena,<br>
piyo bhavati appiyo;<br>
Āmanta kho taṃ gacchāma,<br>
purā te homa appiyā”.</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli5.234' href='#pts-vp-pli5.234'></a><a class='ref ms' id='ms23J_393' href='#ms23J_393'>Ms 23J_393</a><a class='ref msdiv' id='msdiv137' href='#msdiv137'>Msdiv 137</a>“Evañce yācamānānaṃ,<br>
Añjaliṃ nāvabujjhasi;<br>
<span class='var' id='note294' title='paricārakānaṃ sattānaṃ (bj) | paricārikānaṃ sattānaṃ (s2, s3) | parivārakānaṃ sattānaṃ (pts1)' href='#note294' title='paricārakānaṃ sattānaṃ (bj) | paricārikānaṃ sattānaṃ (s2, s3) | parivārakānaṃ sattānaṃ (pts1)'>Paricārakānaṃ sataṃ</span>,<br>
Vacanaṃ na karosi no;<br>
Evaṃ taṃ abhiyācāma,<br>
Puna kayirāsi pariyāyaṃ”.</p>
<p><a class='ref sc' id='sc15' href='#sc15'>SC 15</a><a class='ref ms' id='ms23J_394' href='#ms23J_394'>Ms 23J_394</a><a class='ref msdiv' id='msdiv138' href='#msdiv138'>Msdiv 138</a>“Evañce no viharataṃ,<br>
Antarāyo na hessati;<br>
<span class='var' id='note295' title='tumhañcāpi (bj) | tuyhañcāpi (pts1)' href='#note295' title='tumhañcāpi (bj) | tuyhañcāpi (pts1)'>Tuyhaṃ vāpi</span> mahārāja,<br>
<span class='var' id='note296' title='amhaṃ vā (bj) | mayha vā (s2, s3) | mayhañca (pts1)' href='#note296' title='amhaṃ vā (bj) | mayha vā (s2, s3) | mayhañca (pts1)'>Mayhaṃ vā</span> raṭṭhavaddhana;<br>
Appeva nāma passema,<br>
Ahorattānamaccaye.</p>
<p><a class='ref sc' id='sc16' href='#sc16'>SC 16</a><a class='ref pts-vp-pli' id='pts-vp-pli5.237' href='#pts-vp-pli5.237'></a><a class='ref ms' id='ms23J_395' href='#ms23J_395'>Ms 23J_395</a><a class='ref msdiv' id='msdiv139' href='#msdiv139'>Msdiv 139</a>Udīraṇā ce saṅgatyā,<br>
bhāvāya manuvattati;<br>
Akāmā akaraṇīyaṃ vā,<br>
karaṇīyaṃ vāpi kubbati;<br>
Akāmākaraṇīyamhi,<br>
kvidha pāpena <span class='var' id='note297' title='limpati (s2, s3, mr)' href='#note297' title='limpati (s2, s3, mr)'>lippati</span>.</p>
<p><a class='ref sc' id='sc17' href='#sc17'>SC 17</a><a class='ref ms' id='ms23J_396' href='#ms23J_396'>Ms 23J_396</a><a class='ref msdiv' id='msdiv140' href='#msdiv140'>Msdiv 140</a>So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms23J_397' href='#ms23J_397'>Ms 23J_397</a><a class='ref msdiv' id='msdiv141' href='#msdiv141'>Msdiv 141</a>Attano ce hi vādassa,<br>
aparādhaṃ <span class='var' id='note298' title='vijāniya (bj, s2, s3, pts1)' href='#note298' title='vijāniya (bj, s2, s3, pts1)'>vijāniyā</span>;<br>
Na maṃ tvaṃ garaheyyāsi,<br>
bhoto vādo hi tādiso.</p>
<p><a class='ref sc' id='sc19' href='#sc19'>SC 19</a><a class='ref pts-vp-pli' id='pts-vp-pli5.238' href='#pts-vp-pli5.238'></a><a class='ref ms' id='ms23J_398' href='#ms23J_398'>Ms 23J_398</a><a class='ref msdiv' id='msdiv142' href='#msdiv142'>Msdiv 142</a>Issaro sabbalokassa,<br>
sace kappeti jīvitaṃ;<br>
<span class='var' id='note299' title='iddhi (bj, pts1, mr)' href='#note299' title='iddhi (bj, pts1, mr)'>Iddhiṃ</span> byasanabhāvañca,<br>
kammaṃ kalyāṇapāpakaṃ;<br>
Niddesakārī puriso,<br>
issaro tena lippati.</p>
<p><a class='ref sc' id='sc20' href='#sc20'>SC 20</a><a class='ref ms' id='ms23J_399' href='#ms23J_399'>Ms 23J_399</a><a class='ref msdiv' id='msdiv143' href='#msdiv143'>Msdiv 143</a>So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.</p>
<p><a class='ref sc' id='sc21' href='#sc21'>SC 21</a><a class='ref ms' id='ms23J_400' href='#ms23J_400'>Ms 23J_400</a><a class='ref msdiv' id='msdiv144' href='#msdiv144'>Msdiv 144</a>Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.</p>
<p><a class='ref sc' id='sc22' href='#sc22'>SC 22</a><a class='ref ms' id='ms23J_401' href='#ms23J_401'>Ms 23J_401</a><a class='ref msdiv' id='msdiv145' href='#msdiv145'>Msdiv 145</a>Sace pubbekatahetu,<br>
sukhadukkhaṃ nigacchati;<br>
Porāṇakaṃ kataṃ pāpaṃ,<br>
tameso <span class='var' id='note300' title='muñcate (bj, s2, s3)' href='#note300' title='muñcate (bj, s2, s3)'>muccate</span> iṇaṃ;<br>
Porāṇakaiṇamokkho,<br>
kvidha pāpena lippati.</p>
<p><a class='ref sc' id='sc23' href='#sc23'>SC 23</a><a class='ref ms' id='ms23J_402' href='#ms23J_402'>Ms 23J_402</a><a class='ref msdiv' id='msdiv146' href='#msdiv146'>Msdiv 146</a>So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.</p>
<p><a class='ref sc' id='sc24' href='#sc24'>SC 24</a><a class='ref ms' id='ms23J_403' href='#ms23J_403'>Ms 23J_403</a><a class='ref msdiv' id='msdiv147' href='#msdiv147'>Msdiv 147</a>Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.</p>
<p><a class='ref sc' id='sc25' href='#sc25'>SC 25</a><a class='ref ms' id='ms23J_404' href='#ms23J_404'>Ms 23J_404</a><a class='ref msdiv' id='msdiv148' href='#msdiv148'>Msdiv 148</a>Catunnaṃyevupādāya,<br>
rūpaṃ sambhoti pāṇinaṃ;<br>
Yato ca rūpaṃ sambhoti,<br>
tatthevānupagacchati;<br>
Idheva jīvati jīvo,<br>
pecca pecca vinassati.</p>
<p><a class='ref sc' id='sc26' href='#sc26'>SC 26</a><a class='ref ms' id='ms23J_405' href='#ms23J_405'>Ms 23J_405</a><a class='ref msdiv' id='msdiv149' href='#msdiv149'>Msdiv 149</a>Ucchijjati ayaṃ loko,<br>
ye bālā ye ca paṇḍitā;<br>
Ucchijjamāne lokasmiṃ,<br>
kvidha pāpena lippati.</p>
<p><a class='ref sc' id='sc27' href='#sc27'>SC 27</a><a class='ref ms' id='ms23J_406' href='#ms23J_406'>Ms 23J_406</a><a class='ref msdiv' id='msdiv150' href='#msdiv150'>Msdiv 150</a>So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.</p>
<p><a class='ref sc' id='sc28' href='#sc28'>SC 28</a><a class='ref ms' id='ms23J_407' href='#ms23J_407'>Ms 23J_407</a><a class='ref msdiv' id='msdiv151' href='#msdiv151'>Msdiv 151</a>Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.</p>
<p><a class='ref sc' id='sc29' href='#sc29'>SC 29</a><a class='ref pts-vp-pli' id='pts-vp-pli5.240' href='#pts-vp-pli5.240'></a><a class='ref ms' id='ms23J_408' href='#ms23J_408'>Ms 23J_408</a><a class='ref msdiv' id='msdiv152' href='#msdiv152'>Msdiv 152</a>Āhu <span class='var' id='note301' title='khattavidhā (bj, s2, s3, pts1)' href='#note301' title='khattavidhā (bj, s2, s3, pts1)'>khattavidā</span> loke,<br>
bālā paṇḍitamānino;<br>
‘Mātaraṃ pitaraṃ haññe,<br>
atho jeṭṭhampi bhātaraṃ;<br>
Haneyya <span class='var' id='note302' title='putte ca dāre ca (pts1)' href='#note302' title='putte ca dāre ca (pts1)'>puttadāre ca</span>,<br>
attho ce tādiso siyā’.</p>
<p><a class='ref sc' id='sc30' href='#sc30'>SC 30</a><a class='ref ms' id='ms23J_409' href='#ms23J_409'>Ms 23J_409</a><a class='ref msdiv' id='msdiv153' href='#msdiv153'>Msdiv 153</a>Yassa rukkhassa chāyāya,<br>
nisīdeyya sayeyya vā;<br>
Na tassa sākhaṃ bhañjeyya,<br>
<span class='var' id='note304' title='mittadūbhī (pts1)' href='#note304' title='mittadūbhī (pts1)'>mittadubbho</span> hi pāpako.</p>
<p><a class='ref sc' id='sc31' href='#sc31'>SC 31</a><a class='ref ms' id='ms23J_410' href='#ms23J_410'>Ms 23J_410</a><a class='ref msdiv' id='msdiv154' href='#msdiv154'>Msdiv 154</a>Atha atthe samuppanne,<br>
samūlamapi <span class='var' id='note305' title='abbhuhe (s2, s3) | abbhahe (mr)' href='#note305' title='abbhuhe (s2, s3) | abbhahe (mr)'>abbahe</span>;<br>
Attho me sambalenāpi,<br>
suhato vānaro mayā.</p>
<p><a class='ref sc' id='sc32' href='#sc32'>SC 32</a><a class='ref ms' id='ms23J_411' href='#ms23J_411'>Ms 23J_411</a><a class='ref msdiv' id='msdiv155' href='#msdiv155'>Msdiv 155</a>So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.</p>
<p><a class='ref sc' id='sc33' href='#sc33'>SC 33</a><a class='ref ms' id='ms23J_412' href='#ms23J_412'>Ms 23J_412</a><a class='ref msdiv' id='msdiv156' href='#msdiv156'>Msdiv 156</a>Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.</p>
<p><a class='ref sc' id='sc34' href='#sc34'>SC 34</a><a class='ref pts-vp-pli' id='pts-vp-pli5.241' href='#pts-vp-pli5.241'></a><a class='ref ms' id='ms23J_413' href='#ms23J_413'>Ms 23J_413</a><a class='ref msdiv' id='msdiv157' href='#msdiv157'>Msdiv 157</a>Ahetuvādo puriso,<br>
yo ca issarakuttiko;<br>
Pubbekatī ca ucchedī,<br>
yo ca khattavido naro.</p>
<p><a class='ref sc' id='sc35' href='#sc35'>SC 35</a><a class='ref ms' id='ms23J_414' href='#ms23J_414'>Ms 23J_414</a><a class='ref msdiv' id='msdiv158' href='#msdiv158'>Msdiv 158</a>Ete asappurisā loke,<br>
bālā paṇḍitamānino;<br>
Kareyya tādiso pāpaṃ,<br>
atho aññampi kāraye;<br>
Asappurisasaṃsaggo,<br>
<span class='var' id='note306' title='dukkaṭo (bj)' href='#note306' title='dukkaṭo (bj)'>dukkhanto</span> kaṭukudrayo.</p>
<p><a class='ref sc' id='sc36' href='#sc36'>SC 36</a><a class='ref ms' id='ms23J_415' href='#ms23J_415'>Ms 23J_415</a><a class='ref msdiv' id='msdiv159' href='#msdiv159'>Msdiv 159</a>Urabbharūpena <span class='var' id='note307' title='bakāsu (bj, s2, s3) | vakāsu (pts1)' href='#note307' title='bakāsu (bj, s2, s3) | vakāsu (pts1)'>vakassu</span> pubbe,<br>
Asaṃkito ajayūthaṃ upeti;<br>
Hantvā uraṇiṃ <span class='var' id='note308' title='ajiyaṃ (bj, s2, s3, pts1)' href='#note308' title='ajiyaṃ (bj, s2, s3, pts1)'>ajikaṃ</span> ajañca,<br>
<span class='var' id='note309' title='citrā sayitvā (bj, pts1) | hantvā sayitvā (s2, s3)' href='#note309' title='citrā sayitvā (bj, pts1) | hantvā sayitvā (s2, s3)'>Utrāsayitvā</span> yena kāmaṃ paleti.</p>
<p><a class='ref sc' id='sc37' href='#sc37'>SC 37</a><a class='ref pts-vp-pli' id='pts-vp-pli5.242' href='#pts-vp-pli5.242'></a><a class='ref ms' id='ms23J_416' href='#ms23J_416'>Ms 23J_416</a><a class='ref msdiv' id='msdiv160' href='#msdiv160'>Msdiv 160</a>Tathāvidheke samaṇabrāhmaṇāse,<br>
Chadanaṃ katvā vañcayanti manusse;<br>
Anāsakā thaṇḍilaseyyakā ca,<br>
Rajojallaṃ ukkuṭikappadhānaṃ;<br>
Pariyāyabhattañca apānakattā,<br>
Pāpācārā arahanto vadānā.</p>
<p><a class='ref sc' id='sc38' href='#sc38'>SC 38</a><a class='ref ms' id='ms23J_417' href='#ms23J_417'>Ms 23J_417</a><a class='ref msdiv' id='msdiv161' href='#msdiv161'>Msdiv 161</a>Ete asappurisā loke,<br>
bālā paṇḍitamānino;<br>
Kareyya tādiso pāpaṃ,<br>
atho aññampi kāraye;<br>
Asappurisasaṃsaggo,<br>
dukkhanto kaṭukudrayo.</p>
<p><a class='ref sc' id='sc39' href='#sc39'>SC 39</a><a class='ref ms' id='ms23J_418' href='#ms23J_418'>Ms 23J_418</a><a class='ref msdiv' id='msdiv162' href='#msdiv162'>Msdiv 162</a>Yamāhu natthi vīriyanti,<br>
<span class='var' id='note310' title='hetuñca apavadanti (bj, s2, s3, pts1)' href='#note310' title='hetuñca apavadanti (bj, s2, s3, pts1)'>ahetuñca pavadanti</span> ye;<br>
Parakāraṃ attakārañca,<br>
ye tucchaṃ samavaṇṇayuṃ.</p>
<p><a class='ref sc' id='sc40' href='#sc40'>SC 40</a><a class='ref ms' id='ms23J_419' href='#ms23J_419'>Ms 23J_419</a><a class='ref msdiv' id='msdiv163' href='#msdiv163'>Msdiv 163</a>Ete asappurisā loke,<br>
bālā paṇḍitamānino;<br>
Kareyya tādiso pāpaṃ,<br>
atho aññampi kāraye;<br>
Asappurisasaṃsaggo,<br>
dukkhanto kaṭukudrayo.</p>
<p><a class='ref sc' id='sc41' href='#sc41'>SC 41</a><a class='ref ms' id='ms23J_420' href='#ms23J_420'>Ms 23J_420</a><a class='ref msdiv' id='msdiv164' href='#msdiv164'>Msdiv 164</a>Sace hi vīriyaṃ nāssa,<br>
kammaṃ kalyāṇapāpakaṃ;<br>
Na bhare vaḍḍhakiṃ rājā,<br>
napi yantāni kāraye.</p>
<p><a class='ref sc' id='sc42' href='#sc42'>SC 42</a><a class='ref ms' id='ms23J_421' href='#ms23J_421'>Ms 23J_421</a><a class='ref msdiv' id='msdiv165' href='#msdiv165'>Msdiv 165</a>Yasmā ca vīriyaṃ atthi,<br>
kammaṃ kalyāṇapāpakaṃ;<br>
Tasmā yantāni kāreti,<br>
rājā bharati vaḍḍhakiṃ.</p>
<p><a class='ref sc' id='sc43' href='#sc43'>SC 43</a><a class='ref ms' id='ms23J_422' href='#ms23J_422'>Ms 23J_422</a><a class='ref msdiv' id='msdiv166' href='#msdiv166'>Msdiv 166</a>Yadi vassasataṃ devo,<br>
na vasse na himaṃ pate;<br>
Ucchijjeyya ayaṃ loko,<br>
vinasseyya ayaṃ pajā.</p>
<p><a class='ref sc' id='sc44' href='#sc44'>SC 44</a><a class='ref ms' id='ms23J_423' href='#ms23J_423'>Ms 23J_423</a><a class='ref msdiv' id='msdiv167' href='#msdiv167'>Msdiv 167</a>Yasmā ca vassatī devo,<br>
himañcānuphusāyati;<br>
Tasmā sassāni paccanti,<br>
raṭṭhañca <span class='var' id='note311' title='pallate (bj, pts1) | pālayate (s2, s3)' href='#note311' title='pallate (bj, pts1) | pālayate (s2, s3)'>pālite</span> ciraṃ.</p>
<p><a class='ref sc' id='sc45' href='#sc45'>SC 45</a><a class='ref ms' id='ms23J_424' href='#ms23J_424'>Ms 23J_424</a><a class='ref msdiv' id='msdiv168' href='#msdiv168'>Msdiv 168</a>Gavañce taramānānaṃ,<br>
jimhaṃ gacchati puṅgavo;<br>
Sabbā tā jimhaṃ gacchanti,<br>
nette <span class='var' id='note312' title='jimha (pts1)' href='#note312' title='jimha (pts1)'>jimhaṃ</span> gate sati.</p>
<p><a class='ref sc' id='sc46' href='#sc46'>SC 46</a><a class='ref ms' id='ms23J_425' href='#ms23J_425'>Ms 23J_425</a><a class='ref msdiv' id='msdiv169' href='#msdiv169'>Msdiv 169</a><span class='var' id='note313' title='evamevaṃ (pts1)' href='#note313' title='evamevaṃ (pts1)'>Evameva</span> manussesu,<br>
yo hoti seṭṭhasammato;<br>
So ce adhammaṃ carati,<br>
pageva itarā pajā;<br>
Sabbaṃ raṭṭhaṃ dukhaṃ seti,<br>
rājā ce hoti adhammiko.</p>
<p><a class='ref sc' id='sc47' href='#sc47'>SC 47</a><a class='ref ms' id='ms23J_426' href='#ms23J_426'>Ms 23J_426</a><a class='ref msdiv' id='msdiv170' href='#msdiv170'>Msdiv 170</a>Gavañce taramānānaṃ,<br>
ujuṃ gacchati puṅgavo;<br>
Sabbā gāvī ujuṃ yanti,<br>
nette <span class='var' id='note314' title='uju (bj, pts1)' href='#note314' title='uju (bj, pts1)'>ujuṃ</span> gate sati.</p>
<p><a class='ref sc' id='sc48' href='#sc48'>SC 48</a><a class='ref ms' id='ms23J_427' href='#ms23J_427'>Ms 23J_427</a><a class='ref msdiv' id='msdiv171' href='#msdiv171'>Msdiv 171</a>Evameva manussesu,<br>
yo hoti seṭṭhasammato;<br>
So <span class='var' id='note315' title='ceva (bj) | cepi (s2, s3, pts1, mr)' href='#note315' title='ceva (bj) | cepi (s2, s3, pts1, mr)'>sace</span> dhammaṃ carati,<br>
pageva itarā pajā;<br>
Sabbaṃ raṭṭhaṃ sukhaṃ seti,<br>
rājā ce hoti dhammiko.</p>
<p><a class='ref sc' id='sc49' href='#sc49'>SC 49</a><a class='ref ms' id='ms23J_428' href='#ms23J_428'>Ms 23J_428</a><a class='ref msdiv' id='msdiv172' href='#msdiv172'>Msdiv 172</a>Mahārukkhassa phalino,<br>
āmaṃ chindati yo phalaṃ;<br>
Rasañcassa na jānāti,<br>
bījañcassa vinassati.</p>
<p><a class='ref sc' id='sc50' href='#sc50'>SC 50</a><a class='ref pts-vp-pli' id='pts-vp-pli5.243' href='#pts-vp-pli5.243'></a><a class='ref ms' id='ms23J_429' href='#ms23J_429'>Ms 23J_429</a><a class='ref msdiv' id='msdiv173' href='#msdiv173'>Msdiv 173</a>Mahārukkhūpamaṃ raṭṭhaṃ,<br>
adhammena pasāsati;<br>
Rasañcassa na jānāti,<br>
raṭṭhañcassa vinassati.</p>
<p><a class='ref sc' id='sc51' href='#sc51'>SC 51</a><a class='ref ms' id='ms23J_430' href='#ms23J_430'>Ms 23J_430</a><a class='ref msdiv' id='msdiv174' href='#msdiv174'>Msdiv 174</a>Mahārukkhassa phalino,<br>
pakkaṃ chindati yo phalaṃ;<br>
Rasañcassa vijānāti,<br>
bījañcassa na nassati.</p>
<p><a class='ref sc' id='sc52' href='#sc52'>SC 52</a><a class='ref ms' id='ms23J_431' href='#ms23J_431'>Ms 23J_431</a><a class='ref msdiv' id='msdiv175' href='#msdiv175'>Msdiv 175</a>Mahārukkhūpamaṃ raṭṭhaṃ,<br>
dhammena yo pasāsati;<br>
Rasañcassa vijānāti,<br>
raṭṭhañcassa na nassati.</p>
<p><a class='ref sc' id='sc53' href='#sc53'>SC 53</a><a class='ref ms' id='ms23J_432' href='#ms23J_432'>Ms 23J_432</a><a class='ref msdiv' id='msdiv176' href='#msdiv176'>Msdiv 176</a>Yo ca rājā janapadaṃ,<br>
adhammena pasāsati;<br>
Sabbosadhīhi so rājā,<br>
viruddho hoti khattiyo.</p>
<p><a class='ref sc' id='sc54' href='#sc54'>SC 54</a><a class='ref ms' id='ms23J_433' href='#ms23J_433'>Ms 23J_433</a><a class='ref msdiv' id='msdiv177' href='#msdiv177'>Msdiv 177</a>Tatheva negame hiṃsaṃ,<br>
ye yuttā kayavikkaye;<br>
Ojadānabalīkāre,<br>
sa kosena virujjhati.</p>
<p><a class='ref sc' id='sc55' href='#sc55'>SC 55</a><a class='ref ms' id='ms23J_434' href='#ms23J_434'>Ms 23J_434</a><a class='ref msdiv' id='msdiv178' href='#msdiv178'>Msdiv 178</a>Pahāravarakhettaññū,<br>
saṅgāme <span class='var' id='note316' title='kataniyame (mr)' href='#note316' title='kataniyame (mr)'>katanissame</span>;<br>
Ussite hiṃsayaṃ rājā,<br>
sa balena virujjhati.</p>
<p><a class='ref sc' id='sc56' href='#sc56'>SC 56</a><a class='ref ms' id='ms23J_435' href='#ms23J_435'>Ms 23J_435</a><a class='ref msdiv' id='msdiv179' href='#msdiv179'>Msdiv 179</a>Tatheva isayo hiṃsaṃ,<br>
<span class='var' id='note317' title='saṃyame (bj, s2, s3, mr)'>saññate</span> <span class='var' id='note318' title='brahmacāriye (s2, s3) | brahmacārayo (pts1) | brahmacāriyo (c1)' href='#note317' title='saṃyame (bj, s2, s3, mr)'>saññate</span> <span class='var' id='note318' title='brahmacāriye (s2, s3) | brahmacārayo (pts1) | brahmacāriyo (c1)'>brahmacārino</span>;<br>
Adhammacārī khattiyo,<br>
so saggena virujjhati.</p>
<p><a class='ref sc' id='sc57' href='#sc57'>SC 57</a><a class='ref ms' id='ms23J_436' href='#ms23J_436'>Ms 23J_436</a><a class='ref msdiv' id='msdiv180' href='#msdiv180'>Msdiv 180</a>Yo ca rājā adhammaṭṭho,<br>
bhariyaṃ hanti adūsikaṃ;<br>
Luddaṃ pasavate <span class='var' id='note319' title='pāpaṃ (bj)' href='#note319' title='pāpaṃ (bj)'>ṭhānaṃ</span>,<br>
puttehi ca virujjhati.</p>
<p><a class='ref sc' id='sc58' href='#sc58'>SC 58</a><a class='ref ms' id='ms23J_437' href='#ms23J_437'>Ms 23J_437</a><a class='ref msdiv' id='msdiv181' href='#msdiv181'>Msdiv 181</a>Dhammaṃ care jānapade,<br>
negamesu balesu ca;<br>
Isayo ca na hiṃseyya,<br>
puttadāre samaṃ care.</p>
<p><a class='ref sc' id='sc59' href='#sc59'>SC 59</a><a class='ref ms' id='ms23J_438' href='#ms23J_438'>Ms 23J_438</a><a class='ref msdiv' id='msdiv182' href='#msdiv182'>Msdiv 182</a>Sa tādiso bhūmipati,<br>
Raṭṭhapālo akodhano;<br>
<span class='var' id='note320' title='sāmante (bj, s2, s3, pts1)' href='#note320' title='sāmante (bj, s2, s3, pts1)'>Sapatte</span> sampakampeti,<br>
Indova asurādhipo”ti. (3401)</p>
</blockquote>
<p class='endsutta'><a class='ref sc' id='sc60' href='#sc60'>SC 60</a><a class='ref ms' id='ms23J_439' href='#ms23J_439'>Ms 23J_439</a>Mahābodhijātakaṃ tatiyaṃ.</p>
<p class='endsection'><a class='ref sc' id='sc61' href='#sc61'>SC 61</a><a class='ref ms' id='ms23J_440' href='#ms23J_440'>Ms 23J_440</a>Paṇṇāsanipātaṃ niṭṭhitaṃ.</p>
<p class='uddana-intro'><a class='ref sc' id='sc62' href='#sc62'>SC 62</a><a class='ref ms' id='ms23J_441' href='#ms23J_441'>Ms 23J_441</a>Tassuddānaṃ</p>
<blockquote class='uddanagatha'>
<p><a class='ref sc' id='sc63' href='#sc63'>SC 63</a><a class='ref ms' id='ms23J_442' href='#ms23J_442'>Ms 23J_442</a>Saniḷīnikamavhayano paṭhamo,<br>
Dutiyo pana saummadantivaro;<br>
Tatiyo pana bodhisirīvhayano,<br>
Kathitā pana tīṇi jinena subhāti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
