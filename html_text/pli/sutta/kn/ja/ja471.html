<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja471' lang='pli'>
<header>
<ul>
<li class='division'>Jātaka</li>
<li>Dvādasakanipāta</li>
<li>Cūḷakuṇālavagga</li>
</ul>
<h1>471. Meṇḍakapañhajātaka</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts4.186'></a><a class='ref ms' id='ms22J_2339'>Ms 22J_2339</a><a class='ref msdiv' id='msdiv94'>Msdiv 94</a>“Yesaṃ na kadāci bhūtapubbaṃ,<br>
<span class='var' id='note1392' title='sakkhiṃ (bj, pts1) | sakhi (s2, s3)'>Sakhyaṃ</span> sattapadampimasmi loke;<br>
Jātā amittā duve sahāyā,<br>
Paṭisandhāya caranti kissa hetu”.</p>
<p><a class='ref sc' id='sc2'>SC 2</a><a class='ref ms' id='ms22J_2340'>Ms 22J_2340</a><a class='ref msdiv' id='msdiv95'>Msdiv 95</a>“Yadi me ajja pātarāsakāle,<br>
Pañhaṃ na sakkuṇeyyātha vattumetaṃ;<br>
Raṭṭhā pabbājayissāmi vo sabbe,<br>
Na hi mattho duppaññajātikehi”.</p>
<p><a class='ref sc' id='sc3'>SC 3</a><a class='ref ms' id='ms22J_2341'>Ms 22J_2341</a><a class='ref msdiv' id='msdiv96'>Msdiv 96</a>“Mahājanasamāgamamhi ghore,<br>
Janakolāhalasaṅgamamhi jāte;<br>
Vikkhittamanā anekacittā,<br>
Pañhaṃ na sakkuṇoma vattumetaṃ.</p>
<p><a class='ref sc' id='sc4'>SC 4</a><a class='ref ms' id='ms22J_2342'>Ms 22J_2342</a><a class='ref msdiv' id='msdiv97'>Msdiv 97</a>Ekaggacittāva ekamekā,<br>
Rahasi gatā <span class='var' id='note1393' title='atthāni cintayitvā (s2, s3, mr)'>atthaṃ nicintayitvā</span>;<br>
Paviveke sammasitvāna dhīrā,<br>
Atha vakkhanti janinda etamatthaṃ”.</p>
<p><a class='ref sc' id='sc5'>SC 5</a><a class='ref ms' id='ms22J_2343'>Ms 22J_2343</a><a class='ref msdiv' id='msdiv98'>Msdiv 98</a>“Uggaputtarājaputtiyānaṃ,<br>
Urabbhassa maṃsaṃ piyaṃ manāpaṃ;<br>
Na sunakhassa te adenti maṃsaṃ,<br>
Atha meṇḍassa suṇena sakhyamassa”.</p>
<p><a class='ref sc' id='sc6'>SC 6</a><a class='ref ms' id='ms22J_2344'>Ms 22J_2344</a><a class='ref msdiv' id='msdiv99'>Msdiv 99</a>“Cammaṃ vihananti eḷakassa,<br>
<span class='var' id='note1394' title='assapiṭṭhattharaṇasukhassa (bj) | assapiṭṭhattharaṇaṃ sukhassa (s2, s3)'>Assapiṭṭhattharassukhassa</span> hetu;<br>
Na ca te sunakhassa attharanti,<br>
Atha meṇḍassa suṇena sakhyamassa”.</p>
<p><a class='ref sc' id='sc7'>SC 7</a><a class='ref ms' id='ms22J_2345'>Ms 22J_2345</a><a class='ref msdiv' id='msdiv100'>Msdiv 100</a>“Āvellitasiṅgiko hi meṇḍo,<br>
Na ca sunakhassa visāṇakāni atthi;<br>
Tiṇabhakkho maṃsabhojano ca,<br>
Atha meṇḍassa suṇena sakhyamassa”.</p>
<p><a class='ref sc' id='sc8'>SC 8</a><a class='ref ms' id='ms22J_2346'>Ms 22J_2346</a><a class='ref msdiv' id='msdiv101'>Msdiv 101</a>“Tiṇamāsi palāsamāsi meṇḍo,<br>
Na ca sunakho tiṇamāsi no palāsaṃ;<br>
Gaṇheyya suṇo sasaṃ biḷāraṃ,<br>
Atha meṇḍassa suṇena sakhyamassa”.</p>
<p><a class='ref sc' id='sc9'>SC 9</a><a class='ref ms' id='ms22J_2347'>Ms 22J_2347</a><a class='ref msdiv' id='msdiv102'>Msdiv 102</a>“Aṭṭhaḍḍhapado catuppadassa,<br>
Meṇḍo aṭṭhanakho adissamāno;<br>
Chādiyamāharatī ayaṃ imassa,<br>
Maṃsaṃ āharatī ayaṃ amussa.</p>
<p><a class='ref sc' id='sc10'>SC 10</a><a class='ref ms' id='ms22J_2348'>Ms 22J_2348</a><a class='ref msdiv' id='msdiv103'>Msdiv 103</a>Pāsādavaragato videhaseṭṭho,<br>
Vitihāraṃ aññamaññabhojanānaṃ;<br>
<span class='var' id='note1395' title='addasa (s2, s3, mr)'>Addakkhi</span> kira sakkhikaṃ janindo,<br>
<span class='var' id='note1396' title='bhobhukkhassa ca puṇṇamukhassa (bj) | bubhukkassa puṇṇamukhassa (s2, s3)'>Bubhukkassa puṇṇaṃmukhassa</span> cetaṃ”.</p>
<p><a class='ref sc' id='sc11'>SC 11</a><a class='ref ms' id='ms22J_2349'>Ms 22J_2349</a><a class='ref msdiv' id='msdiv104'>Msdiv 104</a>“Lābhā vata me anapparūpā,<br>
Yassa medisā paṇḍitā kulamhi;<br>
Pañhassa gambhīragataṃ nipuṇamatthaṃ,<br>
Paṭivijjhanti subhāsitena dhīrā.</p>
<p><a class='ref sc' id='sc12'>SC 12</a><a class='ref ms' id='ms22J_2350'>Ms 22J_2350</a><a class='ref msdiv' id='msdiv105'>Msdiv 105</a>Assatarirathañca ekamekaṃ,<br>
Phītaṃ gāmavarañca ekamekaṃ;<br>
Sabbesaṃ vo dammi paṇḍitānaṃ,<br>
Paramappatītamano subhāsitenā”ti.</p>
</blockquote>
<p class='endsutta'><a class='ref sc' id='sc13'>SC 13</a><a class='ref ms' id='ms22J_2351'>Ms 22J_2351</a><span class='var' id='note1397' title='meṇḍakapañhājātakaṃ (s2, s3) | meṇḍakajātakaṃ (pts1)'>Meṇḍakapañhajātakaṃ</span> aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
