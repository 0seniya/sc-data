<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja479' lang='pli'>
<header>
<ul>
<li class='division'>Jātaka</li>
<li>Terasakanipāta</li>
<li>Ambavagga</li>
</ul>
<h1>479. Kāliṅgabodhijātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli4.232' href='#pts-vp-pli4.232'>PTS vp Pali 4.232</a><a class='ref ms' id='ms22J_2455' href='#ms22J_2455'>Ms 22J_2455</a><a class='ref msdiv' id='msdiv67' href='#msdiv67'>Msdiv 67</a>Rājā kāliṅgo cakkavatti,<br>
Dhammena <span class='var' id='note1486' title='... manusāsi (s2, s3, mr)'>pathavimanusāsaṃ</span>;<br>
<span class='var' id='note1487' title='agamāsi (s2, s3, mr)'>Agamā</span> bodhisamīpaṃ,<br>
Nāgena mahānubhāvena.</p>
<p><a class='ref sc' id='sc2' href='#sc2'>SC 2</a><a class='ref pts-vp-pli' id='pts-vp-pli4.233' href='#pts-vp-pli4.233'>PTS vp Pali 4.233</a><a class='ref ms' id='ms22J_2456' href='#ms22J_2456'>Ms 22J_2456</a><a class='ref msdiv' id='msdiv68' href='#msdiv68'>Msdiv 68</a>Kāliṅgo bhāradvājo ca,<br>
Rājānaṃ kāliṅgaṃ samaṇakolaññaṃ;<br>
Cakkaṃ vattayato <span class='var' id='note1488' title='pariṇetvā (pts1)'>pariggahetvā</span>,<br>
Pañjalī idamavoca.</p>
<p><a class='ref sc' id='sc3' href='#sc3'>SC 3</a><a class='ref ms' id='ms22J_2457' href='#ms22J_2457'>Ms 22J_2457</a><a class='ref msdiv' id='msdiv69' href='#msdiv69'>Msdiv 69</a>“Paccoroha mahārāja,<br>
Bhūmibhāgo yathā <span class='var' id='note1489' title='samanugīto (bj, pts1) | samaṇugīto (s2, s3)'>samaṇuggato</span>;<br>
Idha anadhivarā buddhā,<br>
Abhisambuddhā virocanti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms22J_2458' href='#ms22J_2458'>Ms 22J_2458</a><a class='ref msdiv' id='msdiv70' href='#msdiv70'>Msdiv 70</a>Padakkhiṇato āvaṭṭā,<br>
Tiṇalatā asmiṃ bhūmibhāgasmiṃ;<br>
<span class='var' id='note1490' title='puthuviyā ayaṃ (bj) | paṭhaviyā ayaṃ (s2, s3) | puthaviyā’yaṃ (pts1)'>Pathaviyā nābhiyaṃ</span> maṇḍo,<br>
Iti no <span class='var' id='note1491' title='sutaṃ mahārāja (bj, s2, s3, pts1)'>sutaṃ mante mahārāja</span>.</p>
<p><a class='ref sc' id='sc5' href='#sc5'>SC 5</a><a class='ref ms' id='ms22J_2459' href='#ms22J_2459'>Ms 22J_2459</a><a class='ref msdiv' id='msdiv71' href='#msdiv71'>Msdiv 71</a>Sāgarapariyantāya,<br>
Mediniyā sabbabhūtadharaṇiyā;<br>
Pathaviyā ayaṃ maṇḍo,<br>
Orohitvā namo karohi.</p>
<p><a class='ref sc' id='sc6' href='#sc6'>SC 6</a><a class='ref ms' id='ms22J_2460' href='#ms22J_2460'>Ms 22J_2460</a><a class='ref msdiv' id='msdiv72' href='#msdiv72'>Msdiv 72</a>Ye te bhavanti nāgā ca,<br>
abhijātā ca kuñjarā;<br>
Ettāvatā padesaṃ te,<br>
nāgā neva mupayanti.</p>
<p><a class='ref sc' id='sc7' href='#sc7'>SC 7</a><a class='ref ms' id='ms22J_2461' href='#ms22J_2461'>Ms 22J_2461</a><a class='ref msdiv' id='msdiv73' href='#msdiv73'>Msdiv 73</a><span class='var' id='note1492' title='abhijāto te nāgo (bj, pts1)'>Abhijāto nāgo</span> kāmaṃ,<br>
Pesehi kuñjaraṃ dantiṃ;<br>
Ettāvatā <span class='var' id='note1493' title='padeso ca (s2, s3, mr)'>padeso</span>,<br>
<span class='var' id='note1494' title='na sakkā (s2, s3)'>Sakkā</span> nāgena mupagantuṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms22J_2462' href='#ms22J_2462'>Ms 22J_2462</a><a class='ref msdiv' id='msdiv74' href='#msdiv74'>Msdiv 74</a>Taṃ sutvā rājā kāliṅgo,<br>
Veyyañjanikavaco nisāmetvā;<br>
Sampesesi nāgaṃ ñassāma,<br>
Mayaṃ <span class='var' id='note1495' title='yathā idaṃ (bj, s2, s3, pts1)'>yathimassidaṃ</span> vacanaṃ”.</p>
<p><a class='ref sc' id='sc9' href='#sc9'>SC 9</a><a class='ref ms' id='ms22J_2463' href='#ms22J_2463'>Ms 22J_2463</a><a class='ref msdiv' id='msdiv75' href='#msdiv75'>Msdiv 75</a>Sampesito ca raññā,<br>
Nāgo koñcova abhinaditvāna;<br>
<span class='var' id='note1496' title='paṭiosakkitvā (mr)'>Paṭisakkitvā</span> nisīdi,<br>
Garuṃva bhāraṃ asahamāno.</p>
<p><a class='ref sc' id='sc10' href='#sc10'>SC 10</a><a class='ref pts-vp-pli' id='pts-vp-pli4.234' href='#pts-vp-pli4.234'>PTS vp Pali 4.234</a><a class='ref ms' id='ms22J_2464' href='#ms22J_2464'>Ms 22J_2464</a><a class='ref msdiv' id='msdiv76' href='#msdiv76'>Msdiv 76</a>Kāliṅgabhāradvājo,<br>
Nāgaṃ khīṇāyukaṃ viditvāna;<br>
Rājānaṃ kāliṅgaṃ,<br>
Taramāno ajjhabhāsittha;<br>
“Aññaṃ saṅkama nāgaṃ,<br>
Nāgo khīṇāyuko mahārāja”.</p>
<p><a class='ref sc' id='sc11' href='#sc11'>SC 11</a><a class='ref ms' id='ms22J_2465' href='#ms22J_2465'>Ms 22J_2465</a><a class='ref msdiv' id='msdiv77' href='#msdiv77'>Msdiv 77</a>Taṃ sutvā kāliṅgo,<br>
taramāno saṅkamī nāgaṃ;<br>
Saṅkanteva raññe,<br>
nāgo tattheva <span class='var' id='note1497' title='patito (mr)'>pati</span> bhumyā;<br>
Veyyañjanikavaco,<br>
yathā tathā ahu nāgo.</p>
<p><a class='ref sc' id='sc12' href='#sc12'>SC 12</a><a class='ref ms' id='ms22J_2466' href='#ms22J_2466'>Ms 22J_2466</a><a class='ref msdiv' id='msdiv78' href='#msdiv78'>Msdiv 78</a>Kāliṅgo rājā kāliṅgaṃ,<br>
brāhmaṇaṃ etadavoca;<br>
“Tvameva asi sambuddho,<br>
sabbaññū sabbadassāvī”.</p>
<p><a class='ref sc' id='sc13' href='#sc13'>SC 13</a><a class='ref ms' id='ms22J_2467' href='#ms22J_2467'>Ms 22J_2467</a><a class='ref msdiv' id='msdiv79' href='#msdiv79'>Msdiv 79</a><span class='var' id='note1498' title='taṃ vacanaṃ (bj, pts1)'>Taṃ</span> anadhivāsento <span class='var' id='note1499' title='kāliṅgo (bj, s2, s3) | kaliṅga (pts1)'>Taṃ</span> anadhivāsento <span class='var' id='note1499' title='kāliṅgo (bj, s2, s3) | kaliṅga (pts1)'>kāliṅgaṃ</span>,<br>
Brāhmaṇo idamavoca;<br>
“Veyyañjanikā hi mayaṃ,<br>
Buddhā sabbaññuno mahārāja.</p>
<p><a class='ref sc' id='sc14' href='#sc14'>SC 14</a><a class='ref ms' id='ms22J_2468' href='#ms22J_2468'>Ms 22J_2468</a><a class='ref msdiv' id='msdiv80' href='#msdiv80'>Msdiv 80</a>Sabbaññū sabbavidū ca,<br>
Buddhā na lakkhaṇena jānanti;<br>
<span class='var' id='note1500' title='āgamapurisā (pts1)'>Āgamabalasā</span> hi mayaṃ,<br>
Buddhā sabbaṃ pajānanti”.</p>
<p><a class='ref sc' id='sc15' href='#sc15'>SC 15</a><a class='ref pts-vp-pli' id='pts-vp-pli4.236' href='#pts-vp-pli4.236'>PTS vp Pali 4.236</a><a class='ref ms' id='ms22J_2469' href='#ms22J_2469'>Ms 22J_2469</a><a class='ref msdiv' id='msdiv81' href='#msdiv81'>Msdiv 81</a><span class='var' id='note1501' title='mahāyitvāna sambodhiṃ (bj, pts1) | pahaṃsitvāna sambodhiṃ (s2, s3) | mamāyitvāna taṃ bodhiṃ (mr)'>Mahayitvā sambodhiṃ</span>,<br>
Nānāturiyehi vajjamānehi;<br>
<span class='var' id='note1502' title='mālāgandhavilepanaṃ āharitvā (bj, pts1)'>Mālāvilepanaṃ abhiharitvā</span>,<br>
<span class='var' id='note1503' title=' pākāraparikkhepaṃ kāresi (sī1) | pākāraparikkhepaṃ kāresi. atha rājā pāyāsi (syā2, syā3, pā1)'>Atha rājā manupāyāsi</span>.</p>
<p><a class='ref sc' id='sc16' href='#sc16'>SC 16</a><a class='ref ms' id='ms22J_2470' href='#ms22J_2470'>Ms 22J_2470</a><a class='ref msdiv' id='msdiv82' href='#msdiv82'>Msdiv 82</a>Saṭṭhi vāhasahassāni,<br>
pupphānaṃ sannipātayi;<br>
Pūjesi rājā kāliṅgo,<br>
<span class='var' id='note1505' title='... varuttameti (bj)'>bodhimaṇḍamanuttaranti</span>.</p>
</blockquote>
<p class='endsutta'><a class='ref sc' id='sc17' href='#sc17'>SC 17</a><a class='ref ms' id='ms22J_2471' href='#ms22J_2471'>Ms 22J_2471</a>Kāliṅgabodhijātakaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
