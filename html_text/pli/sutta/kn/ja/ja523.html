<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja523' lang='pli'>
<header>
<ul>
<li class='division'>Jātaka</li>
<li>Cattālīsanipāta</li>
<li>Tesakuṇavagga</li>
</ul>
<h1>523. Alambusājātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli5.153' href='#pts-vp-pli5.153'>PTS vp Pali 5.153</a><a class='ref ms' id='ms23J_98' href='#ms23J_98'>Ms 23J_98</a><a class='ref msdiv' id='msdiv95' href='#msdiv95'>Msdiv 95</a>Atha bravi brahā indo,<br>
vatrabhū jayataṃ pitā;<br>
Devakaññaṃ parābhetvā,<br>
sudhammāyaṃ alambusaṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms23J_99' href='#ms23J_99'>Ms 23J_99</a><a class='ref msdiv' id='msdiv96' href='#msdiv96'>Msdiv 96</a>“Misse devā taṃ yācanti,<br>
tāvatiṃsā saindakā;<br>
<span class='var' id='note75' title='isipalobhike (bj, s2, s3) | isiṃpalobhike (pts1)' href='#note75' title='isipalobhike (bj, s2, s3) | isiṃpalobhike (pts1)'>Isippalobhane</span> gaccha,<br>
isisiṅgaṃ alambuse.</p>
<p><a class='ref sc' id='sc3' href='#sc3'>SC 3</a><a class='ref ms' id='ms23J_100' href='#ms23J_100'>Ms 23J_100</a><a class='ref msdiv' id='msdiv97' href='#msdiv97'>Msdiv 97</a>Purāyaṃ amhe <span class='var' id='note76' title='nācceti (s2, s3, mr)' href='#note76' title='nācceti (s2, s3, mr)'>acceti</span>,<br>
<span class='var' id='note77' title='vatavā (bj, s2, s3, pts1)' href='#note77' title='vatavā (bj, s2, s3, pts1)'>vattavā</span> brahmacariyavā;<br>
Nibbānābhirato <span class='var' id='note78' title='buddho (s2, s3, mr) | vaddho (pts1)' href='#note78' title='buddho (s2, s3, mr) | vaddho (pts1)'>vuddho</span>,<br>
tassa maggāni āvara”.</p>
<p><a class='ref sc' id='sc4' href='#sc4'>SC 4</a><a class='ref ms' id='ms23J_101' href='#ms23J_101'>Ms 23J_101</a><a class='ref msdiv' id='msdiv98' href='#msdiv98'>Msdiv 98</a>“Devarāja kimeva tvaṃ,<br>
mameva tuvaṃ sikkhasi;<br>
<span class='var' id='note79' title='isipalobhike (bj, s2, s3) | isiṃpalobhike (pts1)' href='#note79' title='isipalobhike (bj, s2, s3) | isiṃpalobhike (pts1)'>Isippalobhane</span> gaccha,<br>
santi aññāpi accharā.</p>
<p><a class='ref sc' id='sc5' href='#sc5'>SC 5</a><a class='ref ms' id='ms23J_102' href='#ms23J_102'>Ms 23J_102</a><a class='ref msdiv' id='msdiv99' href='#msdiv99'>Msdiv 99</a>Mādisiyo pavarā ceva,<br>
asoke nandane vane;<br>
Tāsampi hotu pariyāyo,<br>
tāpi yantu <span class='var' id='note80' title='palobhikā (bj, s2, s3) | palobhikāti (pts1)' href='#note80' title='palobhikā (bj, s2, s3) | palobhikāti (pts1)'>palobhanā</span>”.</p>
<p><a class='ref sc' id='sc6' href='#sc6'>SC 6</a><a class='ref pts-vp-pli' id='pts-vp-pli5.154' href='#pts-vp-pli5.154'>PTS vp Pali 5.154</a><a class='ref ms' id='ms23J_103' href='#ms23J_103'>Ms 23J_103</a><a class='ref msdiv' id='msdiv100' href='#msdiv100'>Msdiv 100</a>“Addhā hi saccaṃ bhaṇasi,<br>
santi aññāpi accharā;<br>
Tādisiyo pavarā ceva,<br>
asoke nandane vane.</p>
<p><a class='ref sc' id='sc7' href='#sc7'>SC 7</a><a class='ref ms' id='ms23J_104' href='#ms23J_104'>Ms 23J_104</a><a class='ref msdiv' id='msdiv101' href='#msdiv101'>Msdiv 101</a>Na tā evaṃ pajānanti,<br>
pāricariyaṃ pumaṃ gatā;<br>
Yādisaṃ tvaṃ pajānāsi,<br>
nāri sabbaṅgasobhane.</p>
<p><a class='ref sc' id='sc8' href='#sc8'>SC 8</a><a class='ref ms' id='ms23J_105' href='#ms23J_105'>Ms 23J_105</a><a class='ref msdiv' id='msdiv102' href='#msdiv102'>Msdiv 102</a>Tvameva gaccha kalyāṇi,<br>
itthīnaṃ pavarā casi;<br>
Taveva vaṇṇarūpena,<br>
<span class='var' id='note81' title='vasamānāpayissasi (s2, s3) | vasamānāmayissasīti (pts1) | taṃ vasamānayissasi (mr)' href='#note81' title='vasamānāpayissasi (s2, s3) | vasamānāmayissasīti (pts1) | taṃ vasamānayissasi (mr)'>savasamānayissasi</span>”.</p>
<p><a class='ref sc' id='sc9' href='#sc9'>SC 9</a><a class='ref ms' id='ms23J_106' href='#ms23J_106'>Ms 23J_106</a><a class='ref msdiv' id='msdiv103' href='#msdiv103'>Msdiv 103</a>“Na vāhaṃ na gamissāmi,<br>
devarājena pesitā;<br>
Vibhemi cetaṃ āsāduṃ,<br>
uggatejo hi brāhmaṇo.</p>
<p><a class='ref sc' id='sc10' href='#sc10'>SC 10</a><a class='ref ms' id='ms23J_107' href='#ms23J_107'>Ms 23J_107</a><a class='ref msdiv' id='msdiv104' href='#msdiv104'>Msdiv 104</a>Aneke nirayaṃ pattā,<br>
isimāsādiyā janā;<br>
Āpannā mohasaṃsāraṃ,<br>
tasmā lomāni haṃsaye”.</p>
<p><a class='ref sc' id='sc11' href='#sc11'>SC 11</a><a class='ref ms' id='ms23J_108' href='#ms23J_108'>Ms 23J_108</a><a class='ref msdiv' id='msdiv105' href='#msdiv105'>Msdiv 105</a>Idaṃ vatvāna pakkāmi,<br>
accharā kāmavaṇṇinī;<br>
Missā <span class='var' id='note82' title='missetu ... (bj, s2, s3, pts1)' href='#note82' title='missetu ... (bj, s2, s3, pts1)'>missitumicchantī</span>,<br>
isisiṅgaṃ alambusā.</p>
<p><a class='ref sc' id='sc12' href='#sc12'>SC 12</a><a class='ref pts-vp-pli' id='pts-vp-pli5.155' href='#pts-vp-pli5.155'>PTS vp Pali 5.155</a><a class='ref ms' id='ms23J_109' href='#ms23J_109'>Ms 23J_109</a><a class='ref msdiv' id='msdiv106' href='#msdiv106'>Msdiv 106</a>Sā ca taṃ vanamogayha,<br>
isisiṅgena rakkhitaṃ;<br>
Bimbajālakasañchannaṃ,<br>
samantā addhayojanaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms23J_110' href='#ms23J_110'>Ms 23J_110</a><a class='ref msdiv' id='msdiv107' href='#msdiv107'>Msdiv 107</a>Pātova pātarāsamhi,<br>
<span class='var' id='note83' title='udanhasamayaṃ (bj) | udayasamayaṃ (s2, s3) | udantasamayaṃ (mr)' href='#note83' title='udanhasamayaṃ (bj) | udayasamayaṃ (s2, s3) | udantasamayaṃ (mr)'>udaṇhasamayaṃ</span> pati;<br>
Aggiṭṭhaṃ parimajjantaṃ,<br>
isisiṅgaṃ upāgami.</p>
<p><a class='ref sc' id='sc14' href='#sc14'>SC 14</a><a class='ref ms' id='ms23J_111' href='#ms23J_111'>Ms 23J_111</a><a class='ref msdiv' id='msdiv108' href='#msdiv108'>Msdiv 108</a>“Kā nu vijjurivābhāsi,<br>
osadhī viya tārakā;<br>
<span class='var' id='note84' title='vicittavatthābharaṇā (bj) | vicitrahatthābharaṇā (pts1)' href='#note84' title='vicittavatthābharaṇā (bj) | vicitrahatthābharaṇā (pts1)'>Vicittahatthābharaṇā</span>,<br>
<span class='var' id='note85' title='āmukkamaṇikuṇḍalā (?)' href='#note85' title='āmukkamaṇikuṇḍalā (?)'>āmuttamaṇikuṇḍalā</span>.</p>
<p><a class='ref sc' id='sc15' href='#sc15'>SC 15</a><a class='ref ms' id='ms23J_112' href='#ms23J_112'>Ms 23J_112</a><a class='ref msdiv' id='msdiv109' href='#msdiv109'>Msdiv 109</a>Ādiccavaṇṇasaṅkāsā,<br>
hemacandanagandhinī;<br>
Saññatūrū mahāmāyā,<br>
kumārī cārudassanā.</p>
<p><a class='ref sc' id='sc16' href='#sc16'>SC 16</a><a class='ref ms' id='ms23J_113' href='#ms23J_113'>Ms 23J_113</a><a class='ref msdiv' id='msdiv110' href='#msdiv110'>Msdiv 110</a><span class='var' id='note86' title='vilākā (bj, s2, s3, pts1)' href='#note86' title='vilākā (bj, s2, s3, pts1)'>Vilaggā</span> mudukā suddhā,<br>
pādā te suppatiṭṭhitā;<br>
<span class='var' id='note87' title='kamanā kamanīyā (bj, pts1)' href='#note87' title='kamanā kamanīyā (bj, pts1)'>Gamanā kāmanīyā</span> te,<br>
harantiyeva me mano.</p>
<p><a class='ref sc' id='sc17' href='#sc17'>SC 17</a><a class='ref ms' id='ms23J_114' href='#ms23J_114'>Ms 23J_114</a><a class='ref msdiv' id='msdiv111' href='#msdiv111'>Msdiv 111</a>Anupubbāva te ūrū,<br>
nāganāsasamūpamā;<br>
Vimaṭṭhā tuyhaṃ sussoṇī,<br>
akkhassa phalakaṃ yathā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms23J_115' href='#ms23J_115'>Ms 23J_115</a><a class='ref msdiv' id='msdiv112' href='#msdiv112'>Msdiv 112</a>Uppalasseva kiñjakkhā,<br>
nābhi te sādhu saṇṭhitā;<br>
Pūrā kaṇhañjanasseva,<br>
dūrato paṭidissati.</p>
<p><a class='ref sc' id='sc19' href='#sc19'>SC 19</a><a class='ref ms' id='ms23J_116' href='#ms23J_116'>Ms 23J_116</a><a class='ref msdiv' id='msdiv113' href='#msdiv113'>Msdiv 113</a>Duvidhā jātā urajā,<br>
avaṇṭā sādhupaccudā;<br>
Payodharā <span class='var' id='note88' title='appatītā (bj, s2, s3, pts1)' href='#note88' title='appatītā (bj, s2, s3, pts1)'>apatitā</span>,<br>
aḍḍhalābusamā thanā.</p>
<p><a class='ref sc' id='sc20' href='#sc20'>SC 20</a><a class='ref ms' id='ms23J_117' href='#ms23J_117'>Ms 23J_117</a><a class='ref msdiv' id='msdiv114' href='#msdiv114'>Msdiv 114</a>Dīghā kambutalābhāsā,<br>
gīvā eṇeyyakā yathā;<br>
Paṇḍarāvaraṇā vaggu,<br>
catutthamanasannibhā.</p>
<p><a class='ref sc' id='sc21' href='#sc21'>SC 21</a><a class='ref pts-vp-pli' id='pts-vp-pli5.156' href='#pts-vp-pli5.156'>PTS vp Pali 5.156</a><a class='ref ms' id='ms23J_118' href='#ms23J_118'>Ms 23J_118</a><a class='ref msdiv' id='msdiv115' href='#msdiv115'>Msdiv 115</a>Uddhaggā ca adhaggā ca,<br>
dumaggaparimajjitā;<br>
Duvijā nelasambhūtā,<br>
dantā tava sudassanā.</p>
<p><a class='ref sc' id='sc22' href='#sc22'>SC 22</a><a class='ref ms' id='ms23J_119' href='#ms23J_119'>Ms 23J_119</a><a class='ref msdiv' id='msdiv116' href='#msdiv116'>Msdiv 116</a>Apaṇḍarā lohitantā,<br>
<span class='var' id='note89' title='jiñjuka ... (bj, s2, s3, pts1)' href='#note89' title='jiñjuka ... (bj, s2, s3, pts1)'>jiñjūkaphalasannibhā</span>;<br>
Āyatā ca visālā ca,<br>
nettā tava sudassanā.</p>
<p><a class='ref sc' id='sc23' href='#sc23'>SC 23</a><a class='ref ms' id='ms23J_120' href='#ms23J_120'>Ms 23J_120</a><a class='ref msdiv' id='msdiv117' href='#msdiv117'>Msdiv 117</a>Nātidīghā susammaṭṭhā,<br>
<span class='var' id='note90' title='kanakaggā (pts1)' href='#note90' title='kanakaggā (pts1)'>kanakabyā</span> samocitā;<br>
Uttamaṅgaruhā tuyhaṃ,<br>
kesā candanagandhikā.</p>
<p><a class='ref sc' id='sc24' href='#sc24'>SC 24</a><a class='ref ms' id='ms23J_121' href='#ms23J_121'>Ms 23J_121</a><a class='ref msdiv' id='msdiv118' href='#msdiv118'>Msdiv 118</a>Yāvatā kasigorakkhā,<br>
<span class='var' id='note91' title='vaṇijānañ (pts1)' href='#note91' title='vaṇijānañ (pts1)'>vāṇijānaṃ</span> ca yā gati;<br>
Isīnañca parakkantaṃ,<br>
saññatānaṃ tapassinaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms23J_122' href='#ms23J_122'>Ms 23J_122</a><a class='ref msdiv' id='msdiv119' href='#msdiv119'>Msdiv 119</a>Na te samasamaṃ passe,<br>
asmiṃ <span class='var' id='note92' title='paṭhavi ... (bj, s2, s3) | puthuvi ... (pts1)' href='#note92' title='paṭhavi ... (bj, s2, s3) | puthuvi ... (pts1)'>pathavimaṇḍale</span>;<br>
Ko vā tvaṃ kassa vā putto,<br>
kathaṃ jānemu taṃ mayaṃ”.</p>
<p><a class='ref sc' id='sc26' href='#sc26'>SC 26</a><a class='ref pts-vp-pli' id='pts-vp-pli5.157' href='#pts-vp-pli5.157'>PTS vp Pali 5.157</a><a class='ref ms' id='ms23J_123' href='#ms23J_123'>Ms 23J_123</a><a class='ref msdiv' id='msdiv120' href='#msdiv120'>Msdiv 120</a>“Na pañhakālo bhaddante,<br>
kassapevaṃ gate sati;<br>
Ehi samma ramissāma,<br>
ubho asmākamassame;<br>
Ehi taṃ <span class='var' id='note93' title='upaguyhissaṃ (s2, s3)' href='#note93' title='upaguyhissaṃ (s2, s3)'>upagūhissaṃ</span>,<br>
ratīnaṃ kusalo bhava”.</p>
<p><a class='ref sc' id='sc27' href='#sc27'>SC 27</a><a class='ref ms' id='ms23J_124' href='#ms23J_124'>Ms 23J_124</a><a class='ref msdiv' id='msdiv121' href='#msdiv121'>Msdiv 121</a>Idaṃ vatvāna pakkāmi,<br>
accharā kāmavaṇṇinī;<br>
Missā missitumicchantī,<br>
isisiṅgaṃ alambusā.</p>
<p><a class='ref sc' id='sc28' href='#sc28'>SC 28</a><a class='ref ms' id='ms23J_125' href='#ms23J_125'>Ms 23J_125</a><a class='ref msdiv' id='msdiv122' href='#msdiv122'>Msdiv 122</a>So ca vegena nikkhamma,<br>
Chetvā <span class='var' id='note94' title='dandhapadakkamaṃ (mr)' href='#note94' title='dandhapadakkamaṃ (mr)'>dandhaparakkamaṃ</span>;<br>
Tamuttamāsu veṇīsu,<br>
<span class='var' id='note95' title='ajjhāpatto (pts1)' href='#note95' title='ajjhāpatto (pts1)'>Ajjhappatto</span> parāmasi.</p>
<p><a class='ref sc' id='sc29' href='#sc29'>SC 29</a><a class='ref ms' id='ms23J_126' href='#ms23J_126'>Ms 23J_126</a><a class='ref msdiv' id='msdiv123' href='#msdiv123'>Msdiv 123</a>Tamudāvatta kalyāṇī,<br>
palissaji <span class='var' id='note96' title='susobhaṇī (s2, s3, mr)' href='#note96' title='susobhaṇī (s2, s3, mr)'>susobhanā</span>;<br>
<span class='var' id='note97' title='cavi tamhā (s2, s3, mr)' href='#note97' title='cavi tamhā (s2, s3, mr)'>Cavitamhi</span> brahmacariyā,<br>
yathā taṃ atha tositā.</p>
<p><a class='ref sc' id='sc30' href='#sc30'>SC 30</a><a class='ref ms' id='ms23J_127' href='#ms23J_127'>Ms 23J_127</a><a class='ref msdiv' id='msdiv124' href='#msdiv124'>Msdiv 124</a>Manasā agamā indaṃ,<br>
vasantaṃ nandane vane;<br>
Tassā saṅkappamaññāya,<br>
maghavā devakuñjaro.</p>
<p><a class='ref sc' id='sc31' href='#sc31'>SC 31</a><a class='ref ms' id='ms23J_128' href='#ms23J_128'>Ms 23J_128</a><a class='ref msdiv' id='msdiv125' href='#msdiv125'>Msdiv 125</a>Pallaṅkaṃ pahiṇī khippaṃ,<br>
sovaṇṇaṃ sopavāhanaṃ;<br>
Sauttaracchadapaññāsaṃ,<br>
<span class='var' id='note98' title='paṭikatthataṃ (bj)' href='#note98' title='paṭikatthataṃ (bj)'>sahassapaṭiyatthataṃ</span>.</p>
<p><a class='ref sc' id='sc32' href='#sc32'>SC 32</a><a class='ref ms' id='ms23J_129' href='#ms23J_129'>Ms 23J_129</a><a class='ref msdiv' id='msdiv126' href='#msdiv126'>Msdiv 126</a>Tamenaṃ tattha dhāresi,<br>
ure katvāna sobhanā;<br>
Yathā ekamuhuttaṃva,<br>
tīṇi vassāni dhārayi.</p>
<p><a class='ref sc' id='sc33' href='#sc33'>SC 33</a><a class='ref ms' id='ms23J_130' href='#ms23J_130'>Ms 23J_130</a><a class='ref msdiv' id='msdiv127' href='#msdiv127'>Msdiv 127</a>Vimado tīhi vassehi,<br>
pabujjhitvāna brāhmaṇo;<br>
Addasāsi <span class='var' id='note99' title='harīrukkhe (pts1)' href='#note99' title='harīrukkhe (pts1)'>haritarukkhe</span>,<br>
samantā aggiyāyanaṃ.</p>
<p><a class='ref sc' id='sc34' href='#sc34'>SC 34</a><a class='ref ms' id='ms23J_131' href='#ms23J_131'>Ms 23J_131</a><a class='ref msdiv' id='msdiv128' href='#msdiv128'>Msdiv 128</a>Navapattavanaṃ phullaṃ,<br>
kokilaggaṇaghositaṃ;<br>
Samantā paviloketvā,<br>
rudaṃ assūni vattayi.</p>
<p><a class='ref sc' id='sc35' href='#sc35'>SC 35</a><a class='ref ms' id='ms23J_132' href='#ms23J_132'>Ms 23J_132</a><a class='ref msdiv' id='msdiv129' href='#msdiv129'>Msdiv 129</a>“Na juhe na <span class='var' id='note100' title='jappe (mr)' href='#note100' title='jappe (mr)'>jape</span> mante,<br>
aggihuttaṃ pahāpitaṃ;<br>
Ko nu me pāricariyāya,<br>
pubbe cittaṃ palobhayi.</p>
<p><a class='ref sc' id='sc36' href='#sc36'>SC 36</a><a class='ref ms' id='ms23J_133' href='#ms23J_133'>Ms 23J_133</a><a class='ref msdiv' id='msdiv130' href='#msdiv130'>Msdiv 130</a>Araññe me viharato,<br>
yo me tejā ha <span class='var' id='note101' title='sambhataṃ (bj, pts1)' href='#note101' title='sambhataṃ (bj, pts1)'>sambhutaṃ</span>;<br>
Nānāratnaparipūraṃ,<br>
nāvaṃva gaṇhi aṇṇave”.</p>
<p><a class='ref sc' id='sc37' href='#sc37'>SC 37</a><a class='ref pts-vp-pli' id='pts-vp-pli5.159' href='#pts-vp-pli5.159'>PTS vp Pali 5.159</a><a class='ref ms' id='ms23J_134' href='#ms23J_134'>Ms 23J_134</a><a class='ref msdiv' id='msdiv131' href='#msdiv131'>Msdiv 131</a>“Ahaṃ te pāricariyāya,<br>
devarājena pesitā;<br>
<span class='var' id='note102' title='avadhi (s2, s3) | avadhī (pts1, mr)' href='#note102' title='avadhi (s2, s3) | avadhī (pts1, mr)'>Avadhiṃ</span> cittaṃ cittena,<br>
<span class='var' id='note103' title='pamādā (bj, s2, s3, pts1)' href='#note103' title='pamādā (bj, s2, s3, pts1)'>pamādo</span> tvaṃ na bujjhasi”.</p>
<p><a class='ref sc' id='sc38' href='#sc38'>SC 38</a><a class='ref ms' id='ms23J_135' href='#ms23J_135'>Ms 23J_135</a><a class='ref msdiv' id='msdiv132' href='#msdiv132'>Msdiv 132</a>“Imāni kira maṃ tāto,<br>
kassapo anusāsati;<br>
<span class='var' id='note104' title='... sarisitthiyo (bj, s2, s3, pts1)' href='#note104' title='... sarisitthiyo (bj, s2, s3, pts1)'>Kamalāsadisitthiyo</span>,<br>
tāyo bujjhesi māṇava.</p>
<p><a class='ref sc' id='sc39' href='#sc39'>SC 39</a><a class='ref ms' id='ms23J_136' href='#ms23J_136'>Ms 23J_136</a><a class='ref msdiv' id='msdiv133' href='#msdiv133'>Msdiv 133</a>Uregaṇḍāyo bujjhesi,<br>
tāyo bujjhesi māṇava;<br>
Iccānusāsi maṃ tāto,<br>
yathā maṃ anukampako.</p>
<p><a class='ref sc' id='sc40' href='#sc40'>SC 40</a><a class='ref pts-vp-pli' id='pts-vp-pli5.160' href='#pts-vp-pli5.160'>PTS vp Pali 5.160</a><a class='ref ms' id='ms23J_137' href='#ms23J_137'>Ms 23J_137</a><a class='ref msdiv' id='msdiv134' href='#msdiv134'>Msdiv 134</a>Tassāhaṃ vacanaṃ nākaṃ,<br>
pitu vuddhassa sāsanaṃ;<br>
Araññe nimmanussamhi,<br>
<span class='var' id='note105' title='svājjajjhāyāmi (bj, pts1)' href='#note105' title='svājjajjhāyāmi (bj, pts1)'>svajja jhāyāmi</span> ekako.</p>
<p><a class='ref sc' id='sc41' href='#sc41'>SC 41</a><a class='ref ms' id='ms23J_138' href='#ms23J_138'>Ms 23J_138</a><a class='ref msdiv' id='msdiv135' href='#msdiv135'>Msdiv 135</a>Sohaṃ tathā karissāmi,<br>
dhiratthu jīvitena me;<br>
Puna vā tādiso hessaṃ,<br>
maraṇaṃ me bhavissati”.</p>
<p><a class='ref sc' id='sc42' href='#sc42'>SC 42</a><a class='ref ms' id='ms23J_139' href='#ms23J_139'>Ms 23J_139</a><a class='ref msdiv' id='msdiv136' href='#msdiv136'>Msdiv 136</a>Tassa <span class='var' id='note106' title='tejañca (bj, pts1)' href='#note106' title='tejañca (bj, pts1)'>tejaṃ</span> vīriyañca,<br>
<span class='var' id='note107' title='dhitiñca (pts1)'>Dhitiṃ</span> ñatvā <span class='var' id='note108' title='suvaḍḍhitaṃ (bj) | avatthitaṃ (pts1)' href='#note107' title='dhitiñca (pts1)'>Dhitiṃ</span> ñatvā <span class='var' id='note108' title='suvaḍḍhitaṃ (bj) | avatthitaṃ (pts1)'>avaṭṭhitaṃ</span>;<br>
Sirasā aggahī pāde,<br>
Isisiṅgaṃ alambusā.</p>
<p><a class='ref sc' id='sc43' href='#sc43'>SC 43</a><a class='ref ms' id='ms23J_140' href='#ms23J_140'>Ms 23J_140</a><a class='ref msdiv' id='msdiv137' href='#msdiv137'>Msdiv 137</a>“Mā me <span class='var' id='note109' title='kujjhi (pts1)' href='#note109' title='kujjhi (pts1)'>kujjha</span> mahāvīra,<br>
mā me <span class='var' id='note110' title='kujjhi (pts1)' href='#note110' title='kujjhi (pts1)'>kujjha</span> mahāise;<br>
Mahā attho mayā ciṇṇo,<br>
tidasānaṃ yasassinaṃ;<br>
Tayā saṅkampitaṃ āsi,<br>
sabbaṃ devapuraṃ tadā”.</p>
<p><a class='ref sc' id='sc44' href='#sc44'>SC 44</a><a class='ref ms' id='ms23J_141' href='#ms23J_141'>Ms 23J_141</a><a class='ref msdiv' id='msdiv138' href='#msdiv138'>Msdiv 138</a>“Tāvatiṃsā ca ye devā,<br>
tidasānañca vāsavo;<br>
Tvañca bhadde sukhī hohi,<br>
gaccha kaññe yathāsukhaṃ”.</p>
<p><a class='ref sc' id='sc45' href='#sc45'>SC 45</a><a class='ref pts-vp-pli' id='pts-vp-pli5.161' href='#pts-vp-pli5.161'>PTS vp Pali 5.161</a><a class='ref ms' id='ms23J_142' href='#ms23J_142'>Ms 23J_142</a><a class='ref msdiv' id='msdiv139' href='#msdiv139'>Msdiv 139</a>Tassa pāde gahetvāna,<br>
katvā ca naṃ padakkhiṇaṃ;<br>
Añjaliṃ paggahetvāna,<br>
tamhā ṭhānā apakkami.</p>
<p><a class='ref sc' id='sc46' href='#sc46'>SC 46</a><a class='ref ms' id='ms23J_143' href='#ms23J_143'>Ms 23J_143</a><a class='ref msdiv' id='msdiv140' href='#msdiv140'>Msdiv 140</a>Yo ca tassāsi pallaṅko,<br>
sovaṇṇo sopavāhano;<br>
Sauttaracchadapaññāso,<br>
sahassapaṭiyatthato;<br>
Tameva pallaṅkamāruyha,<br>
agā devāna santike.</p>
<p><a class='ref sc' id='sc47' href='#sc47'>SC 47</a><a class='ref ms' id='ms23J_144' href='#ms23J_144'>Ms 23J_144</a><a class='ref msdiv' id='msdiv141' href='#msdiv141'>Msdiv 141</a>Tamokkamiva āyantiṃ,<br>
jalantiṃ vijjutaṃ yathā;<br>
Patīto sumano vitto,<br>
devindo adadā varaṃ.</p>
<p><a class='ref sc' id='sc48' href='#sc48'>SC 48</a><a class='ref ms' id='ms23J_145' href='#ms23J_145'>Ms 23J_145</a><a class='ref msdiv' id='msdiv142' href='#msdiv142'>Msdiv 142</a>“Varañce me ado sakka,<br>
sabbabhūtānamissara;<br>
<span class='var' id='note111' title='na isipalobhikā (s2, s3) | na isipalobhiyaṃ (pts1)' href='#note111' title='na isipalobhikā (s2, s3) | na isipalobhiyaṃ (pts1)'>Nisippalobhikā</span> gacche,<br>
etaṃ sakka varaṃ vare”ti.</p>
</blockquote>
<p class='endsutta'><a class='ref sc' id='sc49' href='#sc49'>SC 49</a><a class='ref ms' id='ms23J_146' href='#ms23J_146'>Ms 23J_146</a>Alambusājātakaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
