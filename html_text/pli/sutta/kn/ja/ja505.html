<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja505' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>505. Somanassajātaka</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts4.446'></a><a class='ref ms' id='ms22J_3071'>Ms 22J_3071</a><a class='ref msdiv' id='msdiv211'>Msdiv 211</a>“Ko taṃ hiṃsati heṭheti,<br>
<span class='var' id='note1932' title='kinnu (pts1, mr)'>Kiṃ</span> dummano socasi appatīto;<br>
Kassajja mātāpitaro rudantu,<br>
<span class='var' id='note1933' title='ko nvajja seti (mr) | ko ajja setu (?)'>Kvajja setu</span> nihato pathabyā”.</p>
<p><a class='ref sc' id='sc2'>SC 2</a><a class='ref ms' id='ms22J_3072'>Ms 22J_3072</a><a class='ref msdiv' id='msdiv212'>Msdiv 212</a>“Tuṭṭhosmi deva tava dassanena,<br>
Cirassaṃ passāmi taṃ bhūmipāla;<br>
Ahiṃsako reṇumanuppavissa,<br>
Puttena te <span class='var' id='note1934' title='pothayitosmi (mr)'>heṭhayitosmi</span> deva”.</p>
<p><a class='ref sc' id='sc3'>SC 3</a><a class='ref ms' id='ms22J_3073'>Ms 22J_3073</a><a class='ref msdiv' id='msdiv213'>Msdiv 213</a>“Āyantu dovārikā <span class='var' id='note1935' title='khaggabaddhā (bj, pts1)'>khaggabandhā</span>,<br>
Kāsāviyā <span class='var' id='note1936' title='hantu (mr)'>yantu</span> antepurantaṃ;<br>
Hantvāna taṃ somanassaṃ kumāraṃ,<br>
Chetvāna sīsaṃ varamāharantu”.</p>
<p><a class='ref sc' id='sc4'>SC 4</a><a class='ref ms' id='ms22J_3074'>Ms 22J_3074</a><a class='ref msdiv' id='msdiv214'>Msdiv 214</a>“Pesitā rājino dūtā,<br>
kumāraṃ etadabravuṃ;<br>
Issarena vitiṇṇosi,<br>
vadhaṃ pattosi khattiya”.</p>
<p><a class='ref sc' id='sc5'>SC 5</a><a class='ref ms' id='ms22J_3075'>Ms 22J_3075</a><a class='ref msdiv' id='msdiv215'>Msdiv 215</a>“Sa rājaputto paridevayanto,<br>
Dasaṅguliṃ añjaliṃ paggahetvā;<br>
Ahampi icchāmi janinda daṭṭhuṃ,<br>
<span class='var' id='note1937' title='jīvaṃ panetvā (bj, pts1)'>Jīvaṃ maṃ netvā</span> paṭidassayetha”.</p>
<p><a class='ref sc' id='sc6'>SC 6</a><a class='ref ms' id='ms22J_3076'>Ms 22J_3076</a><a class='ref msdiv' id='msdiv216'>Msdiv 216</a>Tassa taṃ vacanaṃ sutvā,<br>
rañño puttaṃ adassayuṃ;<br>
Putto ca pitaraṃ disvā,<br>
dūratovajjhabhāsatha.</p>
<p><a class='ref sc' id='sc7'>SC 7</a><a class='ref ms' id='ms22J_3077'>Ms 22J_3077</a><a class='ref msdiv' id='msdiv217'>Msdiv 217</a>“<span class='var' id='note1938' title='āgañchuṃ (bj) | āgañchu (pts1)'>Āgacchuṃ</span> dovārikā khaggabandhā,<br>
Kāsāviyā hantu mamaṃ janinda;<br>
Akkhāhi me pucchito etamatthaṃ,<br>
Aparādho ko nidha mamajja atthi”.</p>
<p><a class='ref sc' id='sc8'>SC 8</a><a class='pts' id='pts4.448'></a><a class='ref ms' id='ms22J_3078'>Ms 22J_3078</a><a class='ref msdiv' id='msdiv218'>Msdiv 218</a>“Sāyañca pāto udakaṃ sajāti,<br>
Aggiṃ sadā pāricaratappamatto;<br>
Taṃ tādisaṃ saṃyataṃ brahmacāriṃ,<br>
Kasmā tuvaṃ brūsi gahappatīti”.</p>
<p><a class='ref sc' id='sc9'>SC 9</a><a class='ref ms' id='ms22J_3079'>Ms 22J_3079</a><a class='ref msdiv' id='msdiv219'>Msdiv 219</a>“Tālā ca mūlā ca phalā ca deva,<br>
Pariggahā vividhā santimassa;<br>
Te rakkhati gopayatappamatto,<br>
<span class='var' id='note1939' title=' brāhmaṇo gahapati tena hoti (sī1, pā1)'>Tasmā ahaṃ brūmi gahappatīti”</span>.</p>
<p><a class='ref sc' id='sc10'>SC 10</a><a class='ref ms' id='ms22J_3080'>Ms 22J_3080</a><a class='ref msdiv' id='msdiv220'>Msdiv 220</a>“Saccaṃ kho etaṃ vadasi kumāra,<br>
Pariggahā vividhā santimassa;<br>
Te rakkhati gopayatappamatto,<br>
<span class='var' id='note1941' title='idaṃ bj, s2, s3, pts1 potthakesu'>Sa</span> brāhmaṇo gahapati tena hoti”.</p>
<p><a class='ref sc' id='sc11'>SC 11</a><a class='ref ms' id='ms22J_3081'>Ms 22J_3081</a><a class='ref msdiv' id='msdiv221'>Msdiv 221</a>“Suṇantu mayhaṃ parisā samāgatā,<br>
Sanegamā jānapadā ca sabbe;<br>
Bālāyaṃ bālassa vaco nisamma,<br>
Ahetunā <span class='var' id='note1942' title='ghātayate (bj, pts1)'>ghātayate maṃ</span> janindo.</p>
<p><a class='ref sc' id='sc12'>SC 12</a><a class='ref ms' id='ms22J_3082'>Ms 22J_3082</a><a class='ref msdiv' id='msdiv222'>Msdiv 222</a>Daḷhasmi mūle visaṭe virūḷhe,<br>
Dunnikkayo veḷu pasākhajāto;<br>
Vandāmi pādāni <span class='var' id='note1943' title='tavaṃ (bj, pts1)'>tava</span> janinda,<br>
Anujāna maṃ pabbajissāmi deva”.</p>
<p><a class='ref sc' id='sc13'>SC 13</a><a class='pts' id='pts4.450'></a><a class='ref ms' id='ms22J_3083'>Ms 22J_3083</a><a class='ref msdiv' id='msdiv223'>Msdiv 223</a>“Bhuñjassu bhoge vipule kumāra,<br>
Sabbañca te issariyaṃ dadāmi;<br>
Ajjeva tvaṃ kurūnaṃ hohi rājā,<br>
Mā pabbajī pabbajjā hi dukkhā”.</p>
<p><a class='ref sc' id='sc14'>SC 14</a><a class='ref ms' id='ms22J_3084'>Ms 22J_3084</a><a class='ref msdiv' id='msdiv224'>Msdiv 224</a>“Kinnūdha deva tavamatthi bhogā,<br>
<span class='var' id='note1944' title='pubbe cahaṃ (mr)'>Pubbevahaṃ</span> devaloke ramissaṃ;<br>
Rūpehi saddehi atho rasehi,<br>
Gandhehi phassehi manoramehi.</p>
<p><a class='ref sc' id='sc15'>SC 15</a><a class='ref ms' id='ms22J_3085'>Ms 22J_3085</a><a class='ref msdiv' id='msdiv225'>Msdiv 225</a><span class='var' id='note1945' title='bhuttā me (bj, pts1)'>Bhuttā ca me</span> bhogā tidivasmiṃ deva,<br>
<span class='var' id='note1946' title='parivāritā (bj, pts1) | paricāritā (mr)'>Parivārito</span> <span class='var' id='note1947' title='accharāsaṃ gaṇena (s2, s3, pts1, mr)'>accharānaṃ gaṇena</span>;<br>
<span class='var' id='note1948' title='tavañca (pts1)'>Tuvañca</span> bālaṃ paraneyyaṃ viditvā,<br>
Na tādise rājakule vaseyyaṃ”.</p>
<p><a class='ref sc' id='sc16'>SC 16</a><a class='ref ms' id='ms22J_3086'>Ms 22J_3086</a><a class='ref msdiv' id='msdiv226'>Msdiv 226</a>“Sacāhaṃ bālo paraneyyo asmi,<br>
<span class='var' id='note1949' title='etāparādhaṃ (mr)'>Ekāparādhaṃ</span> khama putta mayhaṃ;<br>
Punapi ce edisakaṃ bhaveyya,<br>
Yathāmatiṃ somanassa karohi”.</p>
<p><a class='ref sc' id='sc17'>SC 17</a><a class='pts' id='pts4.451'></a><a class='ref ms' id='ms22J_3087'>Ms 22J_3087</a><a class='ref msdiv' id='msdiv227'>Msdiv 227</a>“Anisamma kataṃ kammaṃ,<br>
anavatthāya cintitaṃ;<br>
Bhesajjasseva vebhaṅgo,<br>
vipāko hoti pāpako.</p>
<p><a class='ref sc' id='sc18'>SC 18</a><a class='ref ms' id='ms22J_3088'>Ms 22J_3088</a><a class='ref msdiv' id='msdiv228'>Msdiv 228</a>Nisamma ca kataṃ kammaṃ,<br>
sammāvatthāya cintitaṃ;<br>
Bhesajjasseva sampatti,<br>
vipāko hoti bhadrako.</p>
<p><a class='ref sc' id='sc19'>SC 19</a><a class='ref ms' id='ms22J_3089'>Ms 22J_3089</a><a class='ref msdiv' id='msdiv229'>Msdiv 229</a>Alaso gihī kāmabhogī na sādhu,<br>
Asaññato pabbajito na sādhu;<br>
Rājā na sādhu anisammakārī,<br>
Yo paṇḍito kodhano taṃ na sādhu.</p>
<p><a class='ref sc' id='sc20'>SC 20</a><a class='ref ms' id='ms22J_3090'>Ms 22J_3090</a><a class='ref msdiv' id='msdiv230'>Msdiv 230</a>Nisamma khattiyo kayirā,<br>
nānisamma disampati;<br>
Nisammakārino rāja,<br>
yaso kitti ca vaḍḍhati.</p>
<p><a class='ref sc' id='sc21'>SC 21</a><a class='ref ms' id='ms22J_3091'>Ms 22J_3091</a><a class='ref msdiv' id='msdiv231'>Msdiv 231</a>Nisamma daṇḍaṃ paṇayeyya issaro,<br>
Vegā kataṃ tappati bhūmipāla;<br>
Sammāpaṇīdhī ca narassa atthā,<br>
Anānutappā te bhavanti pacchā.</p>
<p><a class='ref sc' id='sc22'>SC 22</a><a class='ref ms' id='ms22J_3092'>Ms 22J_3092</a><a class='ref msdiv' id='msdiv232'>Msdiv 232</a>Anānutappāni hi ye karonti,<br>
Vibhajja kammāyatanāni loke;<br>
Viññuppasatthāni sukhudrayāni,<br>
Bhavanti <span class='var' id='note1950' title='vaddhānumatāni (bj, pts1)'>buddhānumatāni</span> tāni.</p>
<p><a class='ref sc' id='sc23'>SC 23</a><a class='ref ms' id='ms22J_3093'>Ms 22J_3093</a><a class='ref msdiv' id='msdiv233'>Msdiv 233</a>Āgacchuṃ dovārikā khaggabandhā,<br>
Kāsāviyā hantu mamaṃ janinda;<br>
<span class='var' id='note1951' title='mātu ca (bj, s2, s3) | mātucca (pts1)'>Mātuñca</span> aṅkasmimahaṃ nisinno,<br>
Ākaḍḍhito sahasā tehi deva.</p>
<p><a class='ref sc' id='sc24'>SC 24</a><a class='ref ms' id='ms22J_3094'>Ms 22J_3094</a><a class='ref msdiv' id='msdiv234'>Msdiv 234</a>Kaṭukañhi sambādhaṃ <span class='var' id='note1952' title='sukiccha (bj, pts1)'>sukicchaṃ</span> patto,<br>
Madhurampi yaṃ jīvitaṃ laddha rāja;<br>
Kicchenahaṃ ajja vadhā pamutto,<br>
Pabbajjamevābhimanohamasmi”.</p>
<p><a class='ref sc' id='sc25'>SC 25</a><a class='pts' id='pts4.452'></a><a class='ref ms' id='ms22J_3095'>Ms 22J_3095</a><a class='ref msdiv' id='msdiv235'>Msdiv 235</a>“Putto tavāyaṃ taruṇo sudhamme,<br>
Anukampako somanasso kumāro;<br>
Taṃ yācamāno na labhāmi <span class='var' id='note1953' title='sajja (bj, pts1)'>svajja</span>,<br>
Arahasi naṃ <span class='var' id='note1954' title='yācituye (mr)'>yācitave</span> tuvampi”.</p>
<p><a class='ref sc' id='sc26'>SC 26</a><a class='ref ms' id='ms22J_3096'>Ms 22J_3096</a><a class='ref msdiv' id='msdiv236'>Msdiv 236</a>“Ramassu bhikkhācariyāya putta,<br>
Nisamma dhammesu paribbajassu;<br>
Sabbesu bhūtesu nidhāya daṇḍaṃ,<br>
Anindito brahmamupehi ṭhānaṃ”.</p>
<p><a class='ref sc' id='sc27'>SC 27</a><a class='pts' id='pts4.453'></a><a class='ref ms' id='ms22J_3097'>Ms 22J_3097</a><a class='ref msdiv' id='msdiv237'>Msdiv 237</a>“<span class='var' id='note1955' title='acchariya (bj, s2, s3, pts1)'>Acchera</span> rūpaṃ vata yādisañca,<br>
Dukkhitaṃ maṃ dukkhāpayase sudhamme;<br>
Yācassu puttaṃ iti vuccamānā,<br>
Bhiyyova ussāhayase kumāraṃ”.</p>
<p><a class='ref sc' id='sc28'>SC 28</a><a class='ref ms' id='ms22J_3098'>Ms 22J_3098</a><a class='ref msdiv' id='msdiv238'>Msdiv 238</a>“Ye vippamuttā <span class='var' id='note1956' title='... bhojino (bj, s2, s3, pts1)'>anavajjabhogino</span>,<br>
Parinibbutā lokamimaṃ caranti;<br>
Tamariyamaggaṃ paṭipajjamānaṃ,<br>
Na ussahe vārayituṃ kumāraṃ”.</p>
<p><a class='ref sc' id='sc29'>SC 29</a><a class='ref ms' id='ms22J_3099'>Ms 22J_3099</a><a class='ref msdiv' id='msdiv239'>Msdiv 239</a>“Addhā have sevitabbā sapaññā,<br>
Bahussutā ye bahuṭhānacintino;<br>
Yesāyaṃ sutvāna subhāsitāni,<br>
Appossukkā vītasokā sudhammā”ti.</p>
</blockquote>
<p class='endsutta'><a class='ref sc' id='sc30'>SC 30</a><a class='ref ms' id='ms22J_3100'>Ms 22J_3100</a>Somanassajātakaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
