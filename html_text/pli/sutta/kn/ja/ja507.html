<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja507' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>507. Mahāpalobhanajātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref ms' id='ms22J_3146' href='#ms22J_3146'>Ms 22J_3146</a><a class='ref msdiv' id='msdiv284' href='#msdiv284'>Msdiv 284</a>Brahmalokā cavitvāna,<br>
devaputto mahiddhiko;<br>
Rañño putto udapādi,<br>
sabbakāmasamiddhisu.</p>
<p><a class='ref sc' id='sc2' href='#sc2'>SC 2</a><a class='ref ms' id='ms22J_3147' href='#ms22J_3147'>Ms 22J_3147</a><a class='ref msdiv' id='msdiv285' href='#msdiv285'>Msdiv 285</a>Kāmā vā kāmasaññā vā,<br>
brahmaloke na vijjati;<br>
<span class='var' id='note1978' title='yvāssa (bj)' href='#note1978' title='yvāssa (bj)'>Svāssu</span> tāyeva saññāya,<br>
kāmehi vijigucchatha.</p>
<p><a class='ref sc' id='sc3' href='#sc3'>SC 3</a><a class='ref ms' id='ms22J_3148' href='#ms22J_3148'>Ms 22J_3148</a><a class='ref msdiv' id='msdiv286' href='#msdiv286'>Msdiv 286</a>Tassa cantepure āsi,<br>
jhānāgāraṃ sumāpitaṃ;<br>
So tattha <span class='var' id='note1979' title='patasallīno (bj) | patisallīno (pts1) | paṭisallāno (mr)' href='#note1979' title='patasallīno (bj) | patisallīno (pts1) | paṭisallāno (mr)'>paṭisallīno</span>,<br>
eko rahasi jhāyatha.</p>
<p><a class='ref sc' id='sc4' href='#sc4'>SC 4</a><a class='ref ms' id='ms22J_3149' href='#ms22J_3149'>Ms 22J_3149</a><a class='ref msdiv' id='msdiv287' href='#msdiv287'>Msdiv 287</a>Sa rājā paridevesi,<br>
puttasokena aṭṭito;<br>
“Ekaputto cayaṃ mayhaṃ,<br>
na ca kāmāni bhuñjati.</p>
<p><a class='ref sc' id='sc5' href='#sc5'>SC 5</a><a class='ref ms' id='ms22J_3150' href='#ms22J_3150'>Ms 22J_3150</a><a class='ref msdiv' id='msdiv288' href='#msdiv288'>Msdiv 288</a>Ko nu <span class='var' id='note1980' title='khettha (bj, pts1)' href='#note1980' title='khettha (bj, pts1)'>khvettha</span> upāyo so,<br>
ko vā jānāti kiñcanaṃ;<br>
<span class='var' id='note1981' title='ko (bj, pts1)' href='#note1981' title='ko (bj, pts1)'>Yo</span> me puttaṃ palobheyya,<br>
yathā kāmāni patthaye”.</p>
<p><a class='ref sc' id='sc6' href='#sc6'>SC 6</a><a class='ref ms' id='ms22J_3151' href='#ms22J_3151'>Ms 22J_3151</a><a class='ref msdiv' id='msdiv289' href='#msdiv289'>Msdiv 289</a>Ahu kumārī tattheva,<br>
vaṇṇarūpasamāhitā;<br>
Kusalā naccagītassa,<br>
vādite ca padakkhiṇā.</p>
<p><a class='ref sc' id='sc7' href='#sc7'>SC 7</a><a class='ref ms' id='ms22J_3152' href='#ms22J_3152'>Ms 22J_3152</a><a class='ref msdiv' id='msdiv290' href='#msdiv290'>Msdiv 290</a>Sā tattha upasaṅkamma,<br>
rājānaṃ etadabravi;<br>
“Ahaṃ kho naṃ palobheyyaṃ,<br>
sace bhattā bhavissati”.</p>
<p><a class='ref sc' id='sc8' href='#sc8'>SC 8</a><a class='ref pts-vp-pli' id='pts-vp-pli4.470' href='#pts-vp-pli4.470'>PTS vp Pali 4.470</a><a class='ref ms' id='ms22J_3153' href='#ms22J_3153'>Ms 22J_3153</a><a class='ref msdiv' id='msdiv291' href='#msdiv291'>Msdiv 291</a>Taṃ tathāvādiniṃ rājā,<br>
kumāriṃ etadabravi;<br>
“Tvaññeva naṃ palobhehi,<br>
tava bhattā bhavissati”.</p>
<p><a class='ref sc' id='sc9' href='#sc9'>SC 9</a><a class='ref ms' id='ms22J_3154' href='#ms22J_3154'>Ms 22J_3154</a><a class='ref msdiv' id='msdiv292' href='#msdiv292'>Msdiv 292</a>Sā ca antepuraṃ gantvā,<br>
bahuṃ kāmupasaṃhitaṃ;<br>
Hadayaṅgamā pemanīyā,<br>
citrā gāthā abhāsatha.</p>
<p><a class='ref sc' id='sc10' href='#sc10'>SC 10</a><a class='ref ms' id='ms22J_3155' href='#ms22J_3155'>Ms 22J_3155</a><a class='ref msdiv' id='msdiv293' href='#msdiv293'>Msdiv 293</a>Tassā ca gāyamānāya,<br>
saddaṃ sutvāna nāriyā;<br>
Kāmacchandassa uppajji,<br>
janaṃ so paripucchatha.</p>
<p><a class='ref sc' id='sc11' href='#sc11'>SC 11</a><a class='ref ms' id='ms22J_3156' href='#ms22J_3156'>Ms 22J_3156</a><a class='ref msdiv' id='msdiv294' href='#msdiv294'>Msdiv 294</a>“Kasseso saddo ko vā so,<br>
bhaṇati uccāvacaṃ bahuṃ;<br>
Hadayaṅgamaṃ pemanīyaṃ,<br>
<span class='var' id='note1982' title='atho (bj, pts1)' href='#note1982' title='atho (bj, pts1)'>aho</span> kaṇṇasukhaṃ mama”.</p>
<p><a class='ref sc' id='sc12' href='#sc12'>SC 12</a><a class='ref ms' id='ms22J_3157' href='#ms22J_3157'>Ms 22J_3157</a><a class='ref msdiv' id='msdiv295' href='#msdiv295'>Msdiv 295</a>“Esā kho pamadā deva,<br>
khiḍḍā esā <span class='var' id='note1983' title='anappakā (mr)' href='#note1983' title='anappakā (mr)'>anappikā</span>;<br>
Sace tvaṃ kāme bhuñjeyya,<br>
bhiyyo bhiyyo chādeyyu taṃ”.</p>
<p><a class='ref sc' id='sc13' href='#sc13'>SC 13</a><a class='ref ms' id='ms22J_3158' href='#ms22J_3158'>Ms 22J_3158</a><a class='ref msdiv' id='msdiv296' href='#msdiv296'>Msdiv 296</a>“Iṅgha <span class='var' id='note1984' title='āgaccha corena (pts1) | āgacchatorenaṃ (mr)' href='#note1984' title='āgaccha corena (pts1) | āgacchatorenaṃ (mr)'>āgacchatorena</span>,<br>
avidūramhi gāyatu;<br>
Assamassa samīpamhi,<br>
santike mayhaṃ gāyatu”.</p>
<p><a class='ref sc' id='sc14' href='#sc14'>SC 14</a><a class='ref ms' id='ms22J_3159' href='#ms22J_3159'>Ms 22J_3159</a><a class='ref msdiv' id='msdiv297' href='#msdiv297'>Msdiv 297</a>Tirokuṭṭamhi gāyitvā,<br>
jhānāgāramhi pāvisi;<br>
<span class='var' id='note1985' title='bhandhituṃ (s2, s3, mr)' href='#note1985' title='bhandhituṃ (s2, s3, mr)'>Bandhi naṃ</span> anupubbena,<br>
āraññamiva kuñjaraṃ.</p>
<p><a class='ref sc' id='sc15' href='#sc15'>SC 15</a><a class='ref ms' id='ms22J_3160' href='#ms22J_3160'>Ms 22J_3160</a><a class='ref msdiv' id='msdiv298' href='#msdiv298'>Msdiv 298</a><span class='var' id='note1986' title='tassā (s2, s3)' href='#note1986' title='tassā (s2, s3)'>Tassa</span> kāmarasaṃ ñatvā,<br>
issādhammo ajāyatha;<br>
“Ahameva kāme bhuñjeyyaṃ,<br>
mā añño puriso ahu”.</p>
<p><a class='ref sc' id='sc16' href='#sc16'>SC 16</a><a class='ref ms' id='ms22J_3161' href='#ms22J_3161'>Ms 22J_3161</a><a class='ref msdiv' id='msdiv299' href='#msdiv299'>Msdiv 299</a>Tato asiṃ gahetvāna,<br>
purise hantuṃ upakkami;<br>
“Ahameveko bhuñjissaṃ,<br>
mā añño puriso siyā”.</p>
<p><a class='ref sc' id='sc17' href='#sc17'>SC 17</a><a class='ref pts-vp-pli' id='pts-vp-pli4.471' href='#pts-vp-pli4.471'>PTS vp Pali 4.471</a><a class='ref ms' id='ms22J_3162' href='#ms22J_3162'>Ms 22J_3162</a><a class='ref msdiv' id='msdiv300' href='#msdiv300'>Msdiv 300</a>Tato jānapadā sabbe,<br>
vikkandiṃsu samāgatā;<br>
“Putto tyāyaṃ mahārāja,<br>
janaṃ heṭhetyadūsakaṃ”.</p>
<p><a class='ref sc' id='sc18' href='#sc18'>SC 18</a><a class='ref ms' id='ms22J_3163' href='#ms22J_3163'>Ms 22J_3163</a><a class='ref msdiv' id='msdiv301' href='#msdiv301'>Msdiv 301</a>Tañca rājā <span class='var' id='note1987' title='nivāhesi (s2, s3) | vihāhesi (pts1)' href='#note1987' title='nivāhesi (s2, s3) | vihāhesi (pts1)'>vivāhesi</span>,<br>
samhā <span class='var' id='note1988' title='raṭṭhāto (bj, pts1) | raṭṭhato (mr)' href='#note1988' title='raṭṭhāto (bj, pts1) | raṭṭhato (mr)'>raṭṭhā ca</span> khattiyo;<br>
“Yāvatā vijitaṃ mayhaṃ,<br>
na te <span class='var' id='note1989' title='vattabba (bj, pts1)' href='#note1989' title='vattabba (bj, pts1)'>vatthabba</span> tāvade”.</p>
<p><a class='ref sc' id='sc19' href='#sc19'>SC 19</a><a class='ref ms' id='ms22J_3164' href='#ms22J_3164'>Ms 22J_3164</a><a class='ref msdiv' id='msdiv302' href='#msdiv302'>Msdiv 302</a>Tato so bhariyamādāya,<br>
samuddaṃ upasaṅkami;<br>
Paṇṇasālaṃ karitvāna,<br>
vanamuñchāya pāvisi.</p>
<p><a class='ref sc' id='sc20' href='#sc20'>SC 20</a><a class='ref ms' id='ms22J_3165' href='#ms22J_3165'>Ms 22J_3165</a><a class='ref msdiv' id='msdiv303' href='#msdiv303'>Msdiv 303</a>Athettha isi māgacchi,<br>
samuddaṃ uparūpari;<br>
So tassa gehaṃ pāvekkhi,<br>
bhattakāle upaṭṭhite.</p>
<p><a class='ref sc' id='sc21' href='#sc21'>SC 21</a><a class='ref ms' id='ms22J_3166' href='#ms22J_3166'>Ms 22J_3166</a><a class='ref msdiv' id='msdiv304' href='#msdiv304'>Msdiv 304</a>Tañca bhariyā palobhesi,<br>
passa yāva sudāruṇaṃ;<br>
Cuto so brahmacariyamhā,<br>
iddhiyā parihāyatha.</p>
<p><a class='ref sc' id='sc22' href='#sc22'>SC 22</a><a class='ref ms' id='ms22J_3167' href='#ms22J_3167'>Ms 22J_3167</a><a class='ref msdiv' id='msdiv305' href='#msdiv305'>Msdiv 305</a>Rājaputto ca uñchāto,<br>
vanamūlaphalaṃ bahuṃ;<br>
Sāyaṃ <span class='var' id='note1990' title='kācena (pts1)' href='#note1990' title='kācena (pts1)'>kājena</span> ādāya,<br>
assamaṃ upasaṅkami.</p>
<p><a class='ref sc' id='sc23' href='#sc23'>SC 23</a><a class='ref ms' id='ms22J_3168' href='#ms22J_3168'>Ms 22J_3168</a><a class='ref msdiv' id='msdiv306' href='#msdiv306'>Msdiv 306</a>Isī ca khattiyaṃ disvā,<br>
samuddaṃ upasaṅkami;<br>
“Vehāyasaṃ gamissan”ti,<br>
sīdate so mahaṇṇave.</p>
<p><a class='ref sc' id='sc24' href='#sc24'>SC 24</a><a class='ref ms' id='ms22J_3169' href='#ms22J_3169'>Ms 22J_3169</a><a class='ref msdiv' id='msdiv307' href='#msdiv307'>Msdiv 307</a>Khattiyo ca isiṃ disvā,<br>
sīdamānaṃ mahaṇṇave;<br>
Tasseva anukampāya,<br>
imā gāthā abhāsatha.</p>
<p><a class='ref sc' id='sc25' href='#sc25'>SC 25</a><a class='ref ms' id='ms22J_3170' href='#ms22J_3170'>Ms 22J_3170</a><a class='ref msdiv' id='msdiv308' href='#msdiv308'>Msdiv 308</a>“Abhijjamāne vārismiṃ,<br>
sayaṃ āgamma iddhiyā;<br>
Missībhāvitthiyā gantvā,<br>
saṃsīdasi mahaṇṇave.</p>
<p><a class='ref sc' id='sc26' href='#sc26'>SC 26</a><a class='ref ms' id='ms22J_3171' href='#ms22J_3171'>Ms 22J_3171</a><a class='ref msdiv' id='msdiv309' href='#msdiv309'>Msdiv 309</a>Āvaṭṭanī mahāmāyā,<br>
brahmacariyavikopanā;<br>
Sīdanti naṃ viditvāna,<br>
ārakā parivajjaye.</p>
<p><a class='ref sc' id='sc27' href='#sc27'>SC 27</a><a class='ref ms' id='ms22J_3172' href='#ms22J_3172'>Ms 22J_3172</a><a class='ref msdiv' id='msdiv310' href='#msdiv310'>Msdiv 310</a>Analā mudusambhāsā,<br>
duppūrā tā nadīsamā;<br>
Sīdanti naṃ viditvāna,<br>
ārakā parivajjaye.</p>
<p><a class='ref sc' id='sc28' href='#sc28'>SC 28</a><a class='ref ms' id='ms22J_3173' href='#ms22J_3173'>Ms 22J_3173</a><a class='ref msdiv' id='msdiv311' href='#msdiv311'>Msdiv 311</a>Yaṃ etā upasevanti,<br>
chandasā vā dhanena vā;<br>
Jātavedova saṃ ṭhānaṃ,<br>
khippaṃ anudahanti naṃ”.</p>
<p><a class='ref sc' id='sc29' href='#sc29'>SC 29</a><a class='ref ms' id='ms22J_3174' href='#ms22J_3174'>Ms 22J_3174</a><a class='ref msdiv' id='msdiv312' href='#msdiv312'>Msdiv 312</a>Khattiyassa vaco sutvā,<br>
isissa nibbidā ahu;<br>
Laddhā porāṇakaṃ maggaṃ,<br>
gacchate so vihāyasaṃ.</p>
<p><a class='ref sc' id='sc30' href='#sc30'>SC 30</a><a class='ref ms' id='ms22J_3175' href='#ms22J_3175'>Ms 22J_3175</a><a class='ref msdiv' id='msdiv313' href='#msdiv313'>Msdiv 313</a>Khattiyo ca isiṃ disvā,<br>
gacchamānaṃ vihāyasaṃ;<br>
Saṃvegaṃ alabhī dhīro,<br>
pabbajjaṃ samarocayi.</p>
<p><a class='ref sc' id='sc31' href='#sc31'>SC 31</a><a class='ref ms' id='ms22J_3176' href='#ms22J_3176'>Ms 22J_3176</a><a class='ref msdiv' id='msdiv314' href='#msdiv314'>Msdiv 314</a>Tato so pabbajitvāna,<br>
kāmarāgaṃ virājayi;<br>
Kāmarāgaṃ virājetvā,<br>
brahmalokūpago ahūti.</p>
</blockquote>
<p class='endsutta'><a class='ref sc' id='sc32' href='#sc32'>SC 32</a><a class='ref ms' id='ms22J_3177' href='#ms22J_3177'>Ms 22J_3177</a>Mahāpalobhanajātakaṃ ekādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
