<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja503' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>503. Sattigumbajātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 4.432</a><a class='ref ms' id='ms22J_3017' href='#ms22J_3017'>Ms 22J_3017</a><a class='ref msdiv' id='msdiv159' href='#msdiv159'>Msdiv 159</a>Migaluddo mahārājā,<br>
pañcālānaṃ rathesabho;<br>
Nikkhanto saha senāya,<br>
ogaṇo vanamāgamā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms22J_3018' href='#ms22J_3018'>Ms 22J_3018</a><a class='ref msdiv' id='msdiv160' href='#msdiv160'>Msdiv 160</a>Tatthaddasā araññasmiṃ,<br>
takkarānaṃ kuṭiṃ kataṃ;<br>
<span class='var' id='note1895' title='tasmā (s2, s3, mr)' href='#note1895' title='tasmā (s2, s3, mr)'>Tassā</span> kuṭiyā nikkhamma,<br>
suvo luddāni bhāsati.</p>
<p><a class='ref sc' id='sc3' href='#sc3'>SC 3</a><a class='ref ms' id='ms22J_3019' href='#ms22J_3019'>Ms 22J_3019</a><a class='ref msdiv' id='msdiv161' href='#msdiv161'>Msdiv 161</a>“Sampannavāhano poso,<br>
yuvā <span class='var' id='note1896' title='... kuṇḍalī (s2, s3, mr)' href='#note1896' title='... kuṇḍalī (s2, s3, mr)'>sammaṭṭhakuṇḍalo</span>;<br>
Sobhati lohituṇhīso,<br>
divā sūriyova bhāsati.</p>
<p><a class='ref sc' id='sc4' href='#sc4'>SC 4</a><a class='ref ms' id='ms22J_3020' href='#ms22J_3020'>Ms 22J_3020</a><a class='ref msdiv' id='msdiv162' href='#msdiv162'>Msdiv 162</a><span class='var' id='note1897' title='majjhantike (sabbattha)' href='#note1897' title='majjhantike (sabbattha)'>Majjhanhike</span> sampatike,<br>
sutto rājā sasārathi;<br>
Handassābharaṇaṃ sabbaṃ,<br>
gaṇhāma <span class='var' id='note1898' title='sahasā (bj, s2, s3, pts1)' href='#note1898' title='sahasā (bj, s2, s3, pts1)'>sāhasā</span> mayaṃ.</p>
<p><a class='ref sc' id='sc5' href='#sc5'>SC 5</a><a class='ref ms' id='ms22J_3021' href='#ms22J_3021'>Ms 22J_3021</a><a class='ref msdiv' id='msdiv163' href='#msdiv163'>Msdiv 163</a>Nisīthepi raho dāni,<br>
Sutto rājā sasārathi;<br>
Ādāya vatthaṃ maṇikuṇḍalañca,<br>
Hantvāna sākhāhi avattharāma”.</p>
<p><a class='ref sc' id='sc6' href='#sc6'>SC 6</a><a class='ref ms' id='ms22J_3022' href='#ms22J_3022'>Ms 22J_3022</a><a class='ref msdiv' id='msdiv164' href='#msdiv164'>Msdiv 164</a>“Kiṃ nu ummattarūpova,<br>
sattigumba pabhāsasi;<br>
Durāsadā hi rājāno,<br>
aggi pajjalito yathā”.</p>
<p><a class='ref sc' id='sc7' href='#sc7'>SC 7</a><a class='ref ms' id='ms22J_3023' href='#ms22J_3023'>Ms 22J_3023</a><a class='ref msdiv' id='msdiv165' href='#msdiv165'>Msdiv 165</a>“Atha tvaṃ patikolamba,<br>
matto thullāni gajjasi;<br>
Mātari mayhaṃ naggāya,<br>
kiṃ nu tvaṃ vijigucchase”.</p>
<p><a class='ref sc' id='sc8' href='#sc8'>SC 8</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 4.433</a><a class='ref ms' id='ms22J_3024' href='#ms22J_3024'>Ms 22J_3024</a><a class='ref msdiv' id='msdiv166' href='#msdiv166'>Msdiv 166</a>“Uṭṭhehi samma taramāno,<br>
rathaṃ yojehi sārathi;<br>
Sakuṇo me na ruccati,<br>
aññaṃ gacchāma assamaṃ”.</p>
<p><a class='ref sc' id='sc9' href='#sc9'>SC 9</a><a class='ref ms' id='ms22J_3025' href='#ms22J_3025'>Ms 22J_3025</a><a class='ref msdiv' id='msdiv167' href='#msdiv167'>Msdiv 167</a>“Yutto ratho mahārāja,<br>
yutto ca balavāhano;<br>
Adhitiṭṭha mahārāja,<br>
aññaṃ gacchāma assamaṃ”.</p>
<p><a class='ref sc' id='sc10' href='#sc10'>SC 10</a><a class='ref ms' id='ms22J_3026' href='#ms22J_3026'>Ms 22J_3026</a><a class='ref msdiv' id='msdiv168' href='#msdiv168'>Msdiv 168</a>“Ko <span class='var' id='note1899' title='kva nu’me’pagatā (?)' href='#note1899' title='kva nu’me’pagatā (?)'>numeva gatā</span> sabbe,<br>
ye asmiṃ paricārakā;<br>
Esa gacchati pañcālo,<br>
mutto tesaṃ adassanā.</p>
<p><a class='ref sc' id='sc11' href='#sc11'>SC 11</a><a class='ref ms' id='ms22J_3027' href='#ms22J_3027'>Ms 22J_3027</a><a class='ref msdiv' id='msdiv169' href='#msdiv169'>Msdiv 169</a>Kodaṇḍakāni gaṇhatha,<br>
sattiyo tomarāni ca;<br>
Esa gacchati pañcālo,<br>
mā vo muñcittha <span class='var' id='note1900' title='jīvitaṃ (bahūsu)' href='#note1900' title='jīvitaṃ (bahūsu)'>jīvataṃ</span>”.</p>
<p><a class='ref sc' id='sc12' href='#sc12'>SC 12</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 4.434</a><a class='ref ms' id='ms22J_3028' href='#ms22J_3028'>Ms 22J_3028</a><a class='ref msdiv' id='msdiv170' href='#msdiv170'>Msdiv 170</a>Athāparo paṭinandittha,<br>
suvo lohitatuṇḍako;<br>
“Svāgataṃ te mahārāja,<br>
atho te adurāgataṃ;<br>
Issarosi anuppatto,<br>
yaṃ idhatthi pavedaya.</p>
<p><a class='ref sc' id='sc13' href='#sc13'>SC 13</a><a class='ref ms' id='ms22J_3029' href='#ms22J_3029'>Ms 22J_3029</a><a class='ref msdiv' id='msdiv171' href='#msdiv171'>Msdiv 171</a>Tindukāni piyālāni,<br>
madhuke kāsumāriyo;<br>
Phalāni khuddakappāni,<br>
bhuñja rāja varaṃ varaṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms22J_3030' href='#ms22J_3030'>Ms 22J_3030</a><a class='ref msdiv' id='msdiv172' href='#msdiv172'>Msdiv 172</a>Idampi pānīyaṃ sītaṃ,<br>
ābhataṃ girigabbharā;<br>
Tato piva mahārāja,<br>
sace tvaṃ abhikaṅkhasi.</p>
<p><a class='ref sc' id='sc15' href='#sc15'>SC 15</a><a class='ref ms' id='ms22J_3031' href='#ms22J_3031'>Ms 22J_3031</a><a class='ref msdiv' id='msdiv173' href='#msdiv173'>Msdiv 173</a>Araññaṃ uñchāya gatā,<br>
ye asmiṃ paricārakā;<br>
Sayaṃ uṭṭhāya gaṇhavho,<br>
hatthā me natthi dātave”.</p>
<p><a class='ref sc' id='sc16' href='#sc16'>SC 16</a><a class='ref ms' id='ms22J_3032' href='#ms22J_3032'>Ms 22J_3032</a><a class='ref msdiv' id='msdiv174' href='#msdiv174'>Msdiv 174</a>“Bhaddako vatayaṃ pakkhī,<br>
dijo paramadhammiko;<br>
Atheso itaro pakkhī,<br>
suvo luddāni bhāsati.</p>
<p><a class='ref sc' id='sc17' href='#sc17'>SC 17</a><a class='ref ms' id='ms22J_3033' href='#ms22J_3033'>Ms 22J_3033</a><a class='ref msdiv' id='msdiv175' href='#msdiv175'>Msdiv 175</a>‘Etaṃ hanatha bandhatha,<br>
Mā vo muñcittha jīvataṃ’;<br>
Iccevaṃ vilapantassa,<br>
<span class='var' id='note1901' title='sotthī (s2, s3)' href='#note1901' title='sotthī (s2, s3)'>Sotthiṃ</span> pattosmi assamaṃ”.</p>
<p><a class='ref sc' id='sc18' href='#sc18'>SC 18</a><a class='ref ms' id='ms22J_3034' href='#ms22J_3034'>Ms 22J_3034</a><a class='ref msdiv' id='msdiv176' href='#msdiv176'>Msdiv 176</a>“Bhātarosma mahārāja,<br>
sodariyā ekamātukā;<br>
Ekarukkhasmiṃ saṃvaḍḍhā,<br>
nānākhettagatā ubho.</p>
<p><a class='ref sc' id='sc19' href='#sc19'>SC 19</a><a class='ref ms' id='ms22J_3035' href='#ms22J_3035'>Ms 22J_3035</a><a class='ref msdiv' id='msdiv177' href='#msdiv177'>Msdiv 177</a>Sattigumbo ca corānaṃ,<br>
ahañca isīnaṃ idha;<br>
Asataṃ so, sataṃ ahaṃ,<br>
tena dhammena no vinā”.</p>
<p><a class='ref sc' id='sc20' href='#sc20'>SC 20</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 4.435</a><a class='ref ms' id='ms22J_3036' href='#ms22J_3036'>Ms 22J_3036</a><a class='ref msdiv' id='msdiv178' href='#msdiv178'>Msdiv 178</a>“Tattha vadho ca bandho ca,<br>
nikatī vañcanāni ca;<br>
Ālopā sāhasākārā,<br>
tāni so tattha sikkhati.</p>
<p><a class='ref sc' id='sc21' href='#sc21'>SC 21</a><a class='ref ms' id='ms22J_3037' href='#ms22J_3037'>Ms 22J_3037</a><a class='ref msdiv' id='msdiv179' href='#msdiv179'>Msdiv 179</a>Idha saccañca dhammo ca,<br>
Ahiṃsā saṃyamo damo;<br>
Āsanūdakadāyīnaṃ,<br>
Aṅke vaddhosmi <span class='var' id='note1902' title='bhārata (bj, s2, s3, pts1)' href='#note1902' title='bhārata (bj, s2, s3, pts1)'>bhāradha</span>”.</p>
<p><a class='ref sc' id='sc22' href='#sc22'>SC 22</a><a class='ref ms' id='ms22J_3038' href='#ms22J_3038'>Ms 22J_3038</a><a class='ref msdiv' id='msdiv180' href='#msdiv180'>Msdiv 180</a>“Yaṃ yañhi rāja bhajati,<br>
santaṃ vā yadi vā asaṃ;<br>
Sīlavantaṃ visīlaṃ vā,<br>
vasaṃ tasseva gacchati.</p>
<p><a class='ref sc' id='sc23' href='#sc23'>SC 23</a><a class='ref ms' id='ms22J_3039' href='#ms22J_3039'>Ms 22J_3039</a><a class='ref msdiv' id='msdiv181' href='#msdiv181'>Msdiv 181</a>Yādisaṃ kurute mittaṃ,<br>
yādisaṃ cūpasevati;<br>
Sopi tādisako hoti,<br>
<span class='var' id='note1904' title='sahavāsopi (s2, s3, mr)' href='#note1904' title='sahavāsopi (s2, s3, mr)'>sahavāso hi</span> tādiso.</p>
<p><a class='ref sc' id='sc24' href='#sc24'>SC 24</a><a class='ref ms' id='ms22J_3040' href='#ms22J_3040'>Ms 22J_3040</a><a class='ref msdiv' id='msdiv182' href='#msdiv182'>Msdiv 182</a>Sevamāno sevamānaṃ,<br>
samphuṭṭho samphusaṃ paraṃ;<br>
Saro diddho kalāpaṃva,<br>
alittamupalimpati;<br>
<span class='var' id='note1905' title='upalimpabhayā (s2, s3, mr)' href='#note1905' title='upalimpabhayā (s2, s3, mr)'>Upalepabhayā</span> dhīro,<br>
neva pāpasakhā siyā.</p>
<p><a class='ref sc' id='sc25' href='#sc25'>SC 25</a><a class='ref ms' id='ms22J_3041' href='#ms22J_3041'>Ms 22J_3041</a><a class='ref msdiv' id='msdiv183' href='#msdiv183'>Msdiv 183</a>Pūtimacchaṃ kusaggena,<br>
yo naro upanayhati;<br>
Kusāpi <span class='var' id='note1907' title='pūtī (bj, pts1)' href='#note1907' title='pūtī (bj, pts1)'>pūti</span> vāyanti,<br>
evaṃ bālūpasevanā.</p>
<p><a class='ref sc' id='sc26' href='#sc26'>SC 26</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 4.436</a><a class='ref ms' id='ms22J_3042' href='#ms22J_3042'>Ms 22J_3042</a><a class='ref msdiv' id='msdiv184' href='#msdiv184'>Msdiv 184</a>Tagarañca palāsena,<br>
yo naro upanayhati;<br>
Pattāpi <span class='var' id='note1908' title='sūrabhi (bj) | surabhī (s2, s3, pts1)' href='#note1908' title='sūrabhi (bj) | surabhī (s2, s3, pts1)'>surabhi</span> vāyanti,<br>
evaṃ dhīrūpasevanā.</p>
<p><a class='ref sc' id='sc27' href='#sc27'>SC 27</a><a class='ref ms' id='ms22J_3043' href='#ms22J_3043'>Ms 22J_3043</a><a class='ref msdiv' id='msdiv185' href='#msdiv185'>Msdiv 185</a>Tasmā <span class='var' id='note1909' title='phalapuṭasseva (bj, pts1) | palāsapuṭasseva (s2, s3, mr) | palapuṭasseva (Ma-aka)' href='#note1909' title='phalapuṭasseva (bj, pts1) | palāsapuṭasseva (s2, s3, mr) | palapuṭasseva (Ma-aka)'>pattapuṭasseva</span>,<br>
ñatvā sampākamattano;<br>
Asante nopaseveyya,<br>
sante seveyya paṇḍito;<br>
Asanto nirayaṃ nenti,<br>
santo pāpenti suggatin”ti.</p>
</blockquote>
<p class='endsutta'><a class='ref sc' id='sc28' href='#sc28'>SC 28</a><a class='ref ms' id='ms22J_3044' href='#ms22J_3044'>Ms 22J_3044</a>Sattigumbajātakaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
