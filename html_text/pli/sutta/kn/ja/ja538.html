<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja538' lang='pli'>
<header>
<ul>
<li class='division'>Jātaka</li>
<li>Mahānipāta</li>
<li>Mūgapakkhavagga</li>
</ul>
<h1><span class='var' id='note1000' title='temiyajātakaṃ (s2, s3)'>1 Mūgapakkhajātaka</span></h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli6.4' href='#pts-vp-pli6.4'>PTS vp Pali 6.4</a><a class='ref ms' id='ms23J_1315' href='#ms23J_1315'>Ms 23J_1315</a><a class='ref msdiv' id='msdiv1' href='#msdiv1'>Msdiv 1</a>“Mā <span class='var' id='note1001' title='paṇḍitiyaṃ (bj) | paṇḍicciyaṃ (pts1)'>paṇḍiccayaṃ</span> vibhāvaya,<br>
Bālamato bhava sabbapāṇinaṃ;<br>
Sabbo taṃ jano ocināyatu,<br>
Evaṃ tava attho bhavissati”.</p>
<p><a class='ref sc' id='sc2' href='#sc2'>SC 2</a><a class='ref ms' id='ms23J_1316' href='#ms23J_1316'>Ms 23J_1316</a><a class='ref msdiv' id='msdiv2' href='#msdiv2'>Msdiv 2</a>“Karomi te taṃ vacanaṃ,<br>
yaṃ maṃ bhaṇasi devate;<br>
Atthakāmāsi me amma,<br>
hitakāmāsi devate”.</p>
<p><a class='ref sc' id='sc3' href='#sc3'>SC 3</a><a class='ref pts-vp-pli' id='pts-vp-pli6.12' href='#pts-vp-pli6.12'>PTS vp Pali 6.12</a><a class='ref ms' id='ms23J_1317' href='#ms23J_1317'>Ms 23J_1317</a><a class='ref msdiv' id='msdiv3' href='#msdiv3'>Msdiv 3</a>“Kiṃ nu santaramānova,<br>
kāsuṃ khaṇasi sārathi;<br>
Puṭṭho me samma akkhāhi,<br>
kiṃ kāsuyā karissasi”.</p>
<p><a class='ref sc' id='sc4' href='#sc4'>SC 4</a><a class='ref ms' id='ms23J_1318' href='#ms23J_1318'>Ms 23J_1318</a><a class='ref msdiv' id='msdiv4' href='#msdiv4'>Msdiv 4</a>“Rañño mūgo ca pakkho ca,<br>
putto jāto acetaso;<br>
Somhi raññā samajjhiṭṭho,<br>
puttaṃ me nikhaṇaṃ vane”.</p>
<p><a class='ref sc' id='sc5' href='#sc5'>SC 5</a><a class='ref ms' id='ms23J_1319' href='#ms23J_1319'>Ms 23J_1319</a><a class='ref msdiv' id='msdiv5' href='#msdiv5'>Msdiv 5</a>“Na badhiro na mūgosmi,<br>
na pakkho <span class='var' id='note1002' title='napi paṅgulo (bj, pts1) | na ca piṅgalo (s2) | na ca paṅgulo (s3)'>na ca vīkalo</span>;<br>
Adhammaṃ sārathi kayirā,<br>
mañce tvaṃ nikhaṇaṃ vane.</p>
<p><a class='ref sc' id='sc6' href='#sc6'>SC 6</a><a class='ref ms' id='ms23J_1320' href='#ms23J_1320'>Ms 23J_1320</a><a class='ref msdiv' id='msdiv6' href='#msdiv6'>Msdiv 6</a>Ūrū <span class='var' id='note1003' title='bāhū ca (bj, s2, s3, mr)'>bāhuñca</span> me passa,<br>
bhāsitañca suṇohi me;<br>
Adhammaṃ sārathi kayirā,<br>
mañce tvaṃ nikhaṇaṃ vane”.</p>
<p><a class='ref sc' id='sc7' href='#sc7'>SC 7</a><a class='ref ms' id='ms23J_1321' href='#ms23J_1321'>Ms 23J_1321</a><a class='ref msdiv' id='msdiv7' href='#msdiv7'>Msdiv 7</a>“Devatā nusi gandhabbo,<br>
<span class='var' id='note1004' title='ādu (bj) | ādū (s2, s3)'>adu</span> sakko purindado;<br>
Ko vā tvaṃ kassa vā putto,<br>
kathaṃ jānemu taṃ mayaṃ”.</p>
<p><a class='ref sc' id='sc8' href='#sc8'>SC 8</a><a class='ref ms' id='ms23J_1322' href='#ms23J_1322'>Ms 23J_1322</a><a class='ref msdiv' id='msdiv8' href='#msdiv8'>Msdiv 8</a>“Namhi devo na gandhabbo,<br>
nāpi sakko purindado;<br>
Kāsirañño ahaṃ putto,<br>
yaṃ kāsuyā <span class='var' id='note1005' title='nighaññasi (bj, pts1) | nikhañchasi (?)'>nikhaññasi</span>.</p>
<p><a class='ref sc' id='sc9' href='#sc9'>SC 9</a><a class='ref ms' id='ms23J_1323' href='#ms23J_1323'>Ms 23J_1323</a><a class='ref msdiv' id='msdiv9' href='#msdiv9'>Msdiv 9</a>Tassa rañño ahaṃ putto,<br>
yaṃ tvaṃ <span class='var' id='note1006' title='samupajīvasi (bj, pts1)'>sammūpajīvasi</span>;<br>
Adhammaṃ sārathi kayirā,<br>
mañce tvaṃ nikhaṇaṃ vane.</p>
<p><a class='ref sc' id='sc10' href='#sc10'>SC 10</a><a class='ref ms' id='ms23J_1324' href='#ms23J_1324'>Ms 23J_1324</a><a class='ref msdiv' id='msdiv10' href='#msdiv10'>Msdiv 10</a>Yassa rukkhassa chāyāya,<br>
nisīdeyya sayeyya vā;<br>
Na tassa sākhaṃ bhañjeyya,<br>
<span class='var' id='note1008' title='mittadūbho (bj, pts1)'>mittadubbho</span> hi pāpako.</p>
<p><a class='ref sc' id='sc11' href='#sc11'>SC 11</a><a class='ref ms' id='ms23J_1325' href='#ms23J_1325'>Ms 23J_1325</a><a class='ref msdiv' id='msdiv11' href='#msdiv11'>Msdiv 11</a>Yathā rukkho tathā rājā,<br>
yathā sākhā tathā ahaṃ;<br>
Yathā chāyūpago poso,<br>
evaṃ tvamasi sārathi;<br>
Adhammaṃ sārathi kayirā,<br>
mañce tvaṃ nikhaṇaṃ vane.</p>
<p><a class='ref sc' id='sc12' href='#sc12'>SC 12</a><a class='ref pts-vp-pli' id='pts-vp-pli6.14' href='#pts-vp-pli6.14'>PTS vp Pali 6.14</a><a class='ref ms' id='ms23J_1326' href='#ms23J_1326'>Ms 23J_1326</a><a class='ref msdiv' id='msdiv12' href='#msdiv12'>Msdiv 12</a><span class='var' id='note1009' title='bahutabbhakkho (s2, s3) | bahuttabhakkho (mr)'>Pahūtabhakkho</span> bhavati,<br>
<span class='var' id='note1010' title='vippamutto (s2, mr) | vippavuṭṭho (s3, c1)'>vippavuttho</span> <span class='var' id='note1011' title='sakā (bj, pts1)'>vippavuttho</span> <span class='var' id='note1011' title='sakā (bj, pts1)'>sakaṃ</span> gharā;<br>
Bahū naṃ upajīvanti,<br>
yo mittānaṃ na dubbhati.</p>
<p><a class='ref sc' id='sc13' href='#sc13'>SC 13</a><a class='ref ms' id='ms23J_1327' href='#ms23J_1327'>Ms 23J_1327</a><a class='ref msdiv' id='msdiv13' href='#msdiv13'>Msdiv 13</a>Yaṃ yaṃ janapadaṃ yāti,<br>
nigame rājadhāniyo;<br>
Sabbattha pūjito hoti,<br>
yo mittānaṃ na dubbhati.</p>
<p><a class='ref sc' id='sc14' href='#sc14'>SC 14</a><a class='ref ms' id='ms23J_1328' href='#ms23J_1328'>Ms 23J_1328</a><a class='ref msdiv' id='msdiv14' href='#msdiv14'>Msdiv 14</a>Nāssa corā <span class='var' id='note1012' title='pasahanti (bj, s2, s3, pts1)'>pasāhanti</span>,<br>
<span class='var' id='note1013' title='nātimaññeti khattiyo (bj, s2, s3, pts1)'>nātimaññanti khattiyā</span>;<br>
Sabbe amitte tarati,<br>
yo mittānaṃ na dubbhati.</p>
<p><a class='ref sc' id='sc15' href='#sc15'>SC 15</a><a class='ref ms' id='ms23J_1329' href='#ms23J_1329'>Ms 23J_1329</a><a class='ref msdiv' id='msdiv15' href='#msdiv15'>Msdiv 15</a>Akkuddho sagharaṃ eti,<br>
<span class='var' id='note1014' title='sabhāya (bj, s2, s3, pts1)'>sabhāyaṃ</span> paṭinandito;<br>
Ñātīnaṃ uttamo hoti,<br>
yo mittānaṃ na dubbhati.</p>
<p><a class='ref sc' id='sc16' href='#sc16'>SC 16</a><a class='ref ms' id='ms23J_1330' href='#ms23J_1330'>Ms 23J_1330</a><a class='ref msdiv' id='msdiv16' href='#msdiv16'>Msdiv 16</a>Sakkatvā sakkato hoti,<br>
<span class='var' id='note1015' title='garuko hoti gāravo (mr)'>garu hoti sagāravo</span>;<br>
Vaṇṇakittibhato hoti,<br>
yo mittānaṃ na dubbhati.</p>
<p><a class='ref sc' id='sc17' href='#sc17'>SC 17</a><a class='ref ms' id='ms23J_1331' href='#ms23J_1331'>Ms 23J_1331</a><a class='ref msdiv' id='msdiv17' href='#msdiv17'>Msdiv 17</a>Pūjako labhate pūjaṃ,<br>
vandako paṭivandanaṃ;<br>
Yaso kittiñca pappoti,<br>
yo mittānaṃ na dubbhati.</p>
<p><a class='ref sc' id='sc18' href='#sc18'>SC 18</a><a class='ref ms' id='ms23J_1332' href='#ms23J_1332'>Ms 23J_1332</a><a class='ref msdiv' id='msdiv18' href='#msdiv18'>Msdiv 18</a>Aggi yathā pajjalati,<br>
devatāva virocati;<br>
Siriyā ajahito hoti,<br>
yo mittānaṃ na dubbhati.</p>
<p><a class='ref sc' id='sc19' href='#sc19'>SC 19</a><a class='ref ms' id='ms23J_1333' href='#ms23J_1333'>Ms 23J_1333</a><a class='ref msdiv' id='msdiv19' href='#msdiv19'>Msdiv 19</a>Gāvo tassa pajāyanti,<br>
khette vuttaṃ virūhati;<br>
Vuttānaṃ phalamasnāti,<br>
yo mittānaṃ na dubbhati.</p>
<p><a class='ref sc' id='sc20' href='#sc20'>SC 20</a><a class='ref ms' id='ms23J_1334' href='#ms23J_1334'>Ms 23J_1334</a><a class='ref msdiv' id='msdiv20' href='#msdiv20'>Msdiv 20</a>Darito pabbatāto vā,<br>
rukkhato patito naro;<br>
Cuto patiṭṭhaṃ labhati,<br>
yo mittānaṃ na dubbhati.</p>
<p><a class='ref sc' id='sc21' href='#sc21'>SC 21</a><a class='ref ms' id='ms23J_1335' href='#ms23J_1335'>Ms 23J_1335</a><a class='ref msdiv' id='msdiv21' href='#msdiv21'>Msdiv 21</a>Virūḷhamūlasantānaṃ,<br>
nigrodhamiva māluto;<br>
Amittā nappasāhanti,<br>
yo mittānaṃ na dubbhati”.</p>
<p><a class='ref sc' id='sc22' href='#sc22'>SC 22</a><a class='ref pts-vp-pli' id='pts-vp-pli6.15' href='#pts-vp-pli6.15'>PTS vp Pali 6.15</a><a class='ref ms' id='ms23J_1336' href='#ms23J_1336'>Ms 23J_1336</a><a class='ref msdiv' id='msdiv22' href='#msdiv22'>Msdiv 22</a>“Ehi taṃ paṭinessāmi,<br>
rājaputta sakaṃ gharaṃ;<br>
Rajjaṃ kārehi bhaddante,<br>
kiṃ araññe karissasi”.</p>
<p><a class='ref sc' id='sc23' href='#sc23'>SC 23</a><a class='ref ms' id='ms23J_1337' href='#ms23J_1337'>Ms 23J_1337</a><a class='ref msdiv' id='msdiv23' href='#msdiv23'>Msdiv 23</a>“Alaṃ me tena rajjena,<br>
<span class='var' id='note1016' title='ñātakena (s2, s3, mr)'>ñātakehi</span> dhanena vā;<br>
Yaṃ me adhammacariyāya,<br>
rajjaṃ labbhetha sārathi”.</p>
<p><a class='ref sc' id='sc24' href='#sc24'>SC 24</a><a class='ref ms' id='ms23J_1338' href='#ms23J_1338'>Ms 23J_1338</a><a class='ref msdiv' id='msdiv24' href='#msdiv24'>Msdiv 24</a>“Puṇṇapattaṃ <span class='var' id='note1017' title='palabbhehi (bj, pts1)'>maṃ lābhehi</span>,<br>
rājaputta ito gato;<br>
Pitā mātā ca me dajjuṃ,<br>
rājaputta tayī gate.</p>
<p><a class='ref sc' id='sc25' href='#sc25'>SC 25</a><a class='ref ms' id='ms23J_1339' href='#ms23J_1339'>Ms 23J_1339</a><a class='ref msdiv' id='msdiv25' href='#msdiv25'>Msdiv 25</a>Orodhā ca kumārā ca,<br>
vesiyānā ca brāhmaṇā;<br>
Tepi attamanā dajjuṃ,<br>
rājaputta tayī gate.</p>
<p><a class='ref sc' id='sc26' href='#sc26'>SC 26</a><a class='ref ms' id='ms23J_1340' href='#ms23J_1340'>Ms 23J_1340</a><a class='ref msdiv' id='msdiv26' href='#msdiv26'>Msdiv 26</a><span class='var' id='note1018' title='hatthārūhā (bj, pts1)'>Hatthārohā</span> anīkaṭṭhā,<br>
rathikā pattikārakā;<br>
<span class='var' id='note1019' title='tepi dajjuṃ patītā me (bj, pts1)'>Tepi attamanā dajjuṃ</span>,<br>
rājaputta tayī gate.</p>
<p><a class='ref sc' id='sc27' href='#sc27'>SC 27</a><a class='ref ms' id='ms23J_1341' href='#ms23J_1341'>Ms 23J_1341</a><a class='ref msdiv' id='msdiv27' href='#msdiv27'>Msdiv 27</a><span class='var' id='note1020' title='bahū jānapadā caññe (bj) | bahuttadhaññā jānapadā (s2, s3) | bahū janapadā caññe (pts1)'>Bahudhaññā jānapadā</span>,<br>
negamā ca samāgatā;<br>
Upāyanāni me dajjuṃ,<br>
rājaputta tayī gate”.</p>
<p><a class='ref sc' id='sc28' href='#sc28'>SC 28</a><a class='ref pts-vp-pli' id='pts-vp-pli6.16' href='#pts-vp-pli6.16'>PTS vp Pali 6.16</a><a class='ref ms' id='ms23J_1342' href='#ms23J_1342'>Ms 23J_1342</a><a class='ref msdiv' id='msdiv28' href='#msdiv28'>Msdiv 28</a>“Pitu mātu cahaṃ catto,<br>
raṭṭhassa nigamassa ca;<br>
Atho sabbakumārānaṃ,<br>
natthi mayhaṃ sakaṃ gharaṃ.</p>
<p><a class='ref sc' id='sc29' href='#sc29'>SC 29</a><a class='ref ms' id='ms23J_1343' href='#ms23J_1343'>Ms 23J_1343</a><a class='ref msdiv' id='msdiv29' href='#msdiv29'>Msdiv 29</a>Anuññāto ahaṃ matyā,<br>
sañcatto pitarā mahaṃ;<br>
Ekoraññe pabbajito,<br>
na kāme abhipatthaye.</p>
<p><a class='ref sc' id='sc30' href='#sc30'>SC 30</a><a class='ref ms' id='ms23J_1344' href='#ms23J_1344'>Ms 23J_1344</a><a class='ref msdiv' id='msdiv30' href='#msdiv30'>Msdiv 30</a>Api ataramānānaṃ,<br>
phalāsāva samijjhati;<br>
Vipakkabrahmacariyosmi,<br>
evaṃ jānāhi sārathi.</p>
<p><a class='ref sc' id='sc31' href='#sc31'>SC 31</a><a class='ref ms' id='ms23J_1345' href='#ms23J_1345'>Ms 23J_1345</a><a class='ref msdiv' id='msdiv31' href='#msdiv31'>Msdiv 31</a>Api ataramānānaṃ,<br>
sammadattho vipaccati;<br>
Vipakkabrahmacariyosmi,<br>
nikkhanto akutobhayo”.</p>
<p><a class='ref sc' id='sc32' href='#sc32'>SC 32</a><a class='ref ms' id='ms23J_1346' href='#ms23J_1346'>Ms 23J_1346</a><a class='ref msdiv' id='msdiv32' href='#msdiv32'>Msdiv 32</a>“Evaṃ vaggukatho santo,<br>
visaṭṭhavacano <span class='var' id='note1021' title='ca so (s2, s3, mr)'>casi</span>;<br>
Kasmā pitu ca mātucca,<br>
santike na bhaṇī tadā”.</p>
<p><a class='ref sc' id='sc33' href='#sc33'>SC 33</a><a class='ref ms' id='ms23J_1347' href='#ms23J_1347'>Ms 23J_1347</a><a class='ref msdiv' id='msdiv33' href='#msdiv33'>Msdiv 33</a>“Nāhaṃ <span class='var' id='note1022' title='asatthitā (bj)'>asandhitā</span> pakkho,<br>
na badhiro asotatā;<br>
Nāhaṃ ajivhatā mūgo,<br>
mā maṃ mūgamadhārayi.</p>
<p><a class='ref sc' id='sc34' href='#sc34'>SC 34</a><a class='ref ms' id='ms23J_1348' href='#ms23J_1348'>Ms 23J_1348</a><a class='ref msdiv' id='msdiv34' href='#msdiv34'>Msdiv 34</a>Purimaṃ sarāmahaṃ jātiṃ,<br>
yattha rajjamakārayiṃ;<br>
Kārayitvā tahiṃ rajjaṃ,<br>
pāpatthaṃ nirayaṃ bhusaṃ.</p>
<p><a class='ref sc' id='sc35' href='#sc35'>SC 35</a><a class='ref ms' id='ms23J_1349' href='#ms23J_1349'>Ms 23J_1349</a><a class='ref msdiv' id='msdiv35' href='#msdiv35'>Msdiv 35</a>Vīsatiñceva vassāni,<br>
tahiṃ rajjamakārayiṃ;<br>
Asītivassasahassāni,<br>
nirayamhi <span class='var' id='note1023' title='apaccasiṃ (s2, s3) | apaccayiṃ (pts1)'>apaccisaṃ</span>.</p>
<p><a class='ref sc' id='sc36' href='#sc36'>SC 36</a><a class='ref pts-vp-pli' id='pts-vp-pli6.17' href='#pts-vp-pli6.17'>PTS vp Pali 6.17</a><a class='ref ms' id='ms23J_1350' href='#ms23J_1350'>Ms 23J_1350</a><a class='ref msdiv' id='msdiv36' href='#msdiv36'>Msdiv 36</a>Tassa rajjassahaṃ bhīto,<br>
mā maṃ <span class='var' id='note1024' title='rajjebhisecayuṃ (s2, s3, mr) | rajjabhisecayuṃ (pts1)'>rajjābhisecayuṃ</span>;<br>
Tasmā pitu ca mātucca,<br>
santike na bhaṇiṃ tadā.</p>
<p><a class='ref sc' id='sc37' href='#sc37'>SC 37</a><a class='ref ms' id='ms23J_1351' href='#ms23J_1351'>Ms 23J_1351</a><a class='ref msdiv' id='msdiv37' href='#msdiv37'>Msdiv 37</a>Ucchaṅge maṃ nisādetvā,<br>
pitā atthānusāsati;<br>
Ekaṃ hanatha bandhatha,<br>
ekaṃ <span class='var' id='note1025' title='kharāpaticchakaṃ (s2, s3) | kharāpaṭicchakaṃ (mr)'>khārāpatacchikaṃ</span>;<br>
Ekaṃ sūlasmiṃ <span class='var' id='note1026' title='appetha (bj) | ubbetha (s2, s3) | accetha (pts1)'>uppetha</span>,<br>
iccassa manusāsati.</p>
<p><a class='ref sc' id='sc38' href='#sc38'>SC 38</a><a class='ref ms' id='ms23J_1352' href='#ms23J_1352'>Ms 23J_1352</a><a class='ref msdiv' id='msdiv38' href='#msdiv38'>Msdiv 38</a><span class='var' id='note1027' title='tassāhaṃ (bj, pts1)'>Tāyāhaṃ</span> pharusaṃ sutvā,<br>
vācāyo samudīritā;<br>
Amūgo mūgavaṇṇena,<br>
apakkho pakkhasammato;<br>
Sake muttakarīsasmiṃ,<br>
acchāhaṃ samparipluto.</p>
<p><a class='ref sc' id='sc39' href='#sc39'>SC 39</a><a class='ref ms' id='ms23J_1353' href='#ms23J_1353'>Ms 23J_1353</a><a class='ref msdiv' id='msdiv39' href='#msdiv39'>Msdiv 39</a>Kasirañca parittañca,<br>
tañca dukkhena saṃyutaṃ;<br>
<span class='var' id='note1028' title='ko taṃ (bj, pts1)'>Komaṃ</span> jīvitamāgamma,<br>
veraṃ kayirātha kenaci.</p>
<p><a class='ref sc' id='sc40' href='#sc40'>SC 40</a><a class='ref ms' id='ms23J_1354' href='#ms23J_1354'>Ms 23J_1354</a><a class='ref msdiv' id='msdiv40' href='#msdiv40'>Msdiv 40</a>Paññāya ca alābhena,<br>
dhammassa ca adassanā;<br>
<span class='var' id='note1029' title='ko taṃ (bj, pts1)'>Komaṃ</span> jīvitamāgamma,<br>
veraṃ kayirātha kenaci.</p>
<p><a class='ref sc' id='sc41' href='#sc41'>SC 41</a><a class='ref ms' id='ms23J_1355' href='#ms23J_1355'>Ms 23J_1355</a><a class='ref msdiv' id='msdiv41' href='#msdiv41'>Msdiv 41</a>Api ataramānānaṃ,<br>
phalāsāva samijjhati;<br>
Vipakkabrahmacariyosmi,<br>
evaṃ jānāhi sārathi.</p>
<p><a class='ref sc' id='sc42' href='#sc42'>SC 42</a><a class='ref ms' id='ms23J_1356' href='#ms23J_1356'>Ms 23J_1356</a><a class='ref msdiv' id='msdiv42' href='#msdiv42'>Msdiv 42</a>Api ataramānānaṃ,<br>
sammadattho vipaccati;<br>
Vipakkabrahmacariyosmi,<br>
nikkhanto akutobhayo”.</p>
<p><a class='ref sc' id='sc43' href='#sc43'>SC 43</a><a class='ref pts-vp-pli' id='pts-vp-pli6.18' href='#pts-vp-pli6.18'>PTS vp Pali 6.18</a><a class='ref ms' id='ms23J_1357' href='#ms23J_1357'>Ms 23J_1357</a><a class='ref msdiv' id='msdiv43' href='#msdiv43'>Msdiv 43</a>“Ahampi pabbajissāmi,<br>
rājaputta tavantike;<br>
<span class='var' id='note1030' title='avhayassu (bj, s3, pts1)'>Avhāyassu</span> maṃ bhaddante,<br>
pabbajjā mama ruccati”.</p>
<p><a class='ref sc' id='sc44' href='#sc44'>SC 44</a><a class='ref ms' id='ms23J_1358' href='#ms23J_1358'>Ms 23J_1358</a><a class='ref msdiv' id='msdiv44' href='#msdiv44'>Msdiv 44</a>“Rathaṃ niyyādayitvāna,<br>
anaṇo ehi sārathi;<br>
Anaṇassa hi pabbajjā,<br>
etaṃ isīhi vaṇṇitaṃ”.</p>
<p><a class='ref sc' id='sc45' href='#sc45'>SC 45</a><a class='ref ms' id='ms23J_1359' href='#ms23J_1359'>Ms 23J_1359</a><a class='ref msdiv' id='msdiv45' href='#msdiv45'>Msdiv 45</a>“Yadeva tyāhaṃ vacanaṃ,<br>
akaraṃ bhaddamatthu te;<br>
Tadeva me tvaṃ vacanaṃ,<br>
yācito kattumarahasi.</p>
<p><a class='ref sc' id='sc46' href='#sc46'>SC 46</a><a class='ref ms' id='ms23J_1360' href='#ms23J_1360'>Ms 23J_1360</a><a class='ref msdiv' id='msdiv46' href='#msdiv46'>Msdiv 46</a>Idheva tāva acchassu,<br>
yāva rājānamānaye;<br>
Appeva te pitā disvā,<br>
patīto sumano siyā”.</p>
<p><a class='ref sc' id='sc47' href='#sc47'>SC 47</a><a class='ref pts-vp-pli' id='pts-vp-pli6.19' href='#pts-vp-pli6.19'>PTS vp Pali 6.19</a><a class='ref ms' id='ms23J_1361' href='#ms23J_1361'>Ms 23J_1361</a><a class='ref msdiv' id='msdiv47' href='#msdiv47'>Msdiv 47</a>“Karomi tetaṃ vacanaṃ,<br>
yaṃ maṃ bhaṇasi sārathi;<br>
Ahampi daṭṭhukāmosmi,<br>
pitaraṃ me idhāgataṃ.</p>
<p><a class='ref sc' id='sc48' href='#sc48'>SC 48</a><a class='ref ms' id='ms23J_1362' href='#ms23J_1362'>Ms 23J_1362</a><a class='ref msdiv' id='msdiv48' href='#msdiv48'>Msdiv 48</a>Ehi samma nivattassu,<br>
kusalaṃ vajjāsi ñātinaṃ;<br>
Mātaraṃ pitaraṃ mayhaṃ,<br>
vutto vajjāsi vandanaṃ”.</p>
<p><a class='ref sc' id='sc49' href='#sc49'>SC 49</a><a class='ref ms' id='ms23J_1363' href='#ms23J_1363'>Ms 23J_1363</a><a class='ref msdiv' id='msdiv49' href='#msdiv49'>Msdiv 49</a>Tassa pāde gahetvāna,<br>
katvā ca naṃ padakkhiṇaṃ;<br>
Sārathi rathamāruyha,<br>
rājadvāraṃ upāgami.</p>
<p><a class='ref sc' id='sc50' href='#sc50'>SC 50</a><a class='ref ms' id='ms23J_1364' href='#ms23J_1364'>Ms 23J_1364</a><a class='ref msdiv' id='msdiv50' href='#msdiv50'>Msdiv 50</a>Suññaṃ mātā rathaṃ disvā,<br>
ekaṃ sārathimāgataṃ;<br>
Assupuṇṇehi nettehi,<br>
rodantī naṃ udikkhati.</p>
<p><a class='ref sc' id='sc51' href='#sc51'>SC 51</a><a class='ref ms' id='ms23J_1365' href='#ms23J_1365'>Ms 23J_1365</a><a class='ref msdiv' id='msdiv51' href='#msdiv51'>Msdiv 51</a>“Ayaṃ so sārathi eti,<br>
nihantvā mama atrajaṃ;<br>
Nihato nūna me putto,<br>
pathabyā bhūmivaḍḍhano.</p>
<p><a class='ref sc' id='sc52' href='#sc52'>SC 52</a><a class='ref ms' id='ms23J_1366' href='#ms23J_1366'>Ms 23J_1366</a><a class='ref msdiv' id='msdiv52' href='#msdiv52'>Msdiv 52</a>Amittā nūna nandanti,<br>
patītā nūna verino;<br>
Āgataṃ sārathiṃ disvā,<br>
nihantvā mama atrajaṃ”.</p>
<p><a class='ref sc' id='sc53' href='#sc53'>SC 53</a><a class='ref ms' id='ms23J_1367' href='#ms23J_1367'>Ms 23J_1367</a><a class='ref msdiv' id='msdiv53' href='#msdiv53'>Msdiv 53</a>Suññaṃ mātā rathaṃ disvā,<br>
ekaṃ sārathimāgataṃ;<br>
Assupuṇṇehi nettehi,<br>
<span class='var' id='note1031' title='rodantī paripucchati (bj, pts1) | rodantī naṃ paripucchati (s2, s3)'>rodantī paripucchi naṃ</span>.</p>
<p><a class='ref sc' id='sc54' href='#sc54'>SC 54</a><a class='ref ms' id='ms23J_1368' href='#ms23J_1368'>Ms 23J_1368</a><a class='ref msdiv' id='msdiv54' href='#msdiv54'>Msdiv 54</a>“Kiṃ nu mūgo kiṃ nu pakkho,<br>
kiṃ nu so vilapī tadā;<br>
Nihaññamāno bhūmiyā,<br>
taṃ me akkhāhi sārathi.</p>
<p><a class='ref sc' id='sc55' href='#sc55'>SC 55</a><a class='ref ms' id='ms23J_1369' href='#ms23J_1369'>Ms 23J_1369</a><a class='ref msdiv' id='msdiv55' href='#msdiv55'>Msdiv 55</a>Kathaṃ hatthehi pādehi,<br>
mūgapakkho vivajjayi;<br>
Nihaññamāno bhūmiyā,<br>
taṃ me akkhāhi pucchito”.</p>
<p><a class='ref sc' id='sc56' href='#sc56'>SC 56</a><a class='ref pts-vp-pli' id='pts-vp-pli6.20' href='#pts-vp-pli6.20'>PTS vp Pali 6.20</a><a class='ref ms' id='ms23J_1370' href='#ms23J_1370'>Ms 23J_1370</a><a class='ref msdiv' id='msdiv56' href='#msdiv56'>Msdiv 56</a>“<span class='var' id='note1032' title='akkhissaṃ (bj) | akkhissan (pts1)'>Akkheyyaṃ</span> te ahaṃ ayye,<br>
dajjāsi abhayaṃ mama;<br>
Yaṃ me sutaṃ vā diṭṭhaṃ vā,<br>
rājaputtassa santike”.</p>
<p><a class='ref sc' id='sc57' href='#sc57'>SC 57</a><a class='ref ms' id='ms23J_1371' href='#ms23J_1371'>Ms 23J_1371</a><a class='ref msdiv' id='msdiv57' href='#msdiv57'>Msdiv 57</a>“Abhayaṃ samma te dammi,<br>
abhīto bhaṇa sārathi;<br>
Yaṃ te sutaṃ vā diṭṭhaṃ vā,<br>
rājaputtassa santike”.</p>
<p><a class='ref sc' id='sc58' href='#sc58'>SC 58</a><a class='ref ms' id='ms23J_1372' href='#ms23J_1372'>Ms 23J_1372</a><a class='ref msdiv' id='msdiv58' href='#msdiv58'>Msdiv 58</a>“Na so mūgo na so pakkho,<br>
visaṭṭhavacano ca so;<br>
Rajjassa kira so bhīto,<br>
<span class='var' id='note1033' title='akarī (bj, pts1)'>akarā</span> ālaye bahū.</p>
<p><a class='ref sc' id='sc59' href='#sc59'>SC 59</a><a class='ref ms' id='ms23J_1373' href='#ms23J_1373'>Ms 23J_1373</a><a class='ref msdiv' id='msdiv59' href='#msdiv59'>Msdiv 59</a>Purimaṃ sarati so jātiṃ,<br>
yattha rajjamakārayi;<br>
Kārayitvā tahiṃ rajjaṃ,<br>
pāpattha nirayaṃ bhusaṃ.</p>
<p><a class='ref sc' id='sc60' href='#sc60'>SC 60</a><a class='ref ms' id='ms23J_1374' href='#ms23J_1374'>Ms 23J_1374</a><a class='ref msdiv' id='msdiv60' href='#msdiv60'>Msdiv 60</a>Vīsatiñceva vassāni,<br>
tahiṃ rajjamakārayi;<br>
Asītivassasahassāni,<br>
nirayamhi apacci so.</p>
<p><a class='ref sc' id='sc61' href='#sc61'>SC 61</a><a class='ref ms' id='ms23J_1375' href='#ms23J_1375'>Ms 23J_1375</a><a class='ref msdiv' id='msdiv61' href='#msdiv61'>Msdiv 61</a>Tassa rajjassa so bhīto,<br>
mā maṃ rajjābhisecayuṃ;<br>
Tasmā pitu ca mātucca,<br>
santike na bhaṇī tadā.</p>
<p><a class='ref sc' id='sc62' href='#sc62'>SC 62</a><a class='ref ms' id='ms23J_1376' href='#ms23J_1376'>Ms 23J_1376</a><a class='ref msdiv' id='msdiv62' href='#msdiv62'>Msdiv 62</a>Aṅgapaccaṅgasampanno,<br>
ārohapariṇāhavā;<br>
Visaṭṭhavacano pañño,<br>
magge saggassa tiṭṭhati.</p>
<p><a class='ref sc' id='sc63' href='#sc63'>SC 63</a><a class='ref ms' id='ms23J_1377' href='#ms23J_1377'>Ms 23J_1377</a><a class='ref msdiv' id='msdiv63' href='#msdiv63'>Msdiv 63</a>Sace tvaṃ daṭṭhukāmāsi,<br>
<span class='var' id='note1034' title='rājaputti (bj)'>rājaputtaṃ</span> tavatrajaṃ;<br>
Ehi taṃ pāpayissāmi,<br>
yattha sammati temiyo”.</p>
<p><a class='ref sc' id='sc64' href='#sc64'>SC 64</a><a class='ref pts-vp-pli' id='pts-vp-pli6.21' href='#pts-vp-pli6.21'>PTS vp Pali 6.21</a><a class='ref ms' id='ms23J_1378' href='#ms23J_1378'>Ms 23J_1378</a><a class='ref msdiv' id='msdiv64' href='#msdiv64'>Msdiv 64</a>“Yojayantu rathe asse,<br>
Kacchaṃ <span class='var' id='note1035' title='nāgāni (s2, s3, mr)'>nāgāna</span> bandhatha;<br>
Udīrayantu saṅkhapaṇavā,<br>
<span class='var' id='note1036' title='vadantu (bj) | nadantu (s2, s3, mr) | vadataṃ (pts1)'>Vādantu</span> ekapokkharā.</p>
<p><a class='ref sc' id='sc65' href='#sc65'>SC 65</a><a class='ref ms' id='ms23J_1379' href='#ms23J_1379'>Ms 23J_1379</a><a class='ref msdiv' id='msdiv65' href='#msdiv65'>Msdiv 65</a><span class='var' id='note1037' title='nadantu (bj, s2, s3, pts1)'>Vādantu</span> bherī sannaddhā,<br>
vaggū vādantu dundubhī;<br>
Negamā ca maṃ anventu,<br>
gacchaṃ <span class='var' id='note1038' title='nivādako (s2, s3, mr)'>puttanivedako</span>.</p>
<p><a class='ref sc' id='sc66' href='#sc66'>SC 66</a><a class='ref ms' id='ms23J_1380' href='#ms23J_1380'>Ms 23J_1380</a><a class='ref msdiv' id='msdiv66' href='#msdiv66'>Msdiv 66</a>Orodhā ca kumārā ca,<br>
vesiyānā ca brāhmaṇā;<br>
Khippaṃ yānāni yojentu,<br>
gacchaṃ <span class='var' id='note1039' title='nivādako (s2, s3, mr)'>puttanivedako</span>.</p>
<p><a class='ref sc' id='sc67' href='#sc67'>SC 67</a><a class='ref ms' id='ms23J_1381' href='#ms23J_1381'>Ms 23J_1381</a><a class='ref msdiv' id='msdiv67' href='#msdiv67'>Msdiv 67</a>Hatthārohā anīkaṭṭhā,<br>
rathikā pattikārakā;<br>
Khippaṃ yānāni yojentu,<br>
gacchaṃ <span class='var' id='note1040' title='nivādako (s2, s3, mr)'>puttanivedako</span>.</p>
<p><a class='ref sc' id='sc68' href='#sc68'>SC 68</a><a class='ref ms' id='ms23J_1382' href='#ms23J_1382'>Ms 23J_1382</a><a class='ref msdiv' id='msdiv68' href='#msdiv68'>Msdiv 68</a>Samāgatā jānapadā,<br>
negamā ca samāgatā;<br>
Khippaṃ yānāni yojentu,<br>
gacchaṃ <span class='var' id='note1041' title='nivādako (s2, s3, mr)'>puttanivedako</span>”.</p>
<p><a class='ref sc' id='sc69' href='#sc69'>SC 69</a><a class='ref pts-vp-pli' id='pts-vp-pli6.22' href='#pts-vp-pli6.22'>PTS vp Pali 6.22</a><a class='ref ms' id='ms23J_1383' href='#ms23J_1383'>Ms 23J_1383</a><a class='ref msdiv' id='msdiv69' href='#msdiv69'>Msdiv 69</a>Asse ca sārathī yutte,<br>
sindhave sīghavāhane;<br>
Rājadvāraṃ upāgacchuṃ,<br>
“yuttā deva ime hayā”.</p>
<p><a class='ref sc' id='sc70' href='#sc70'>SC 70</a><a class='ref ms' id='ms23J_1384' href='#ms23J_1384'>Ms 23J_1384</a><a class='ref msdiv' id='msdiv70' href='#msdiv70'>Msdiv 70</a>“Thūlā javena hāyanti,<br>
kisā hāyanti thāmunā;<br>
Kise thūle vivajjetvā,<br>
saṃsaṭṭhā yojitā hayā”.</p>
<p><a class='ref sc' id='sc71' href='#sc71'>SC 71</a><a class='ref ms' id='ms23J_1385' href='#ms23J_1385'>Ms 23J_1385</a><a class='ref msdiv' id='msdiv71' href='#msdiv71'>Msdiv 71</a>Tato rājā taramāno,<br>
yuttamāruyha sandanaṃ;<br>
Itthāgāraṃ <span class='var' id='note1042' title='abhāsatha (mr)'>ajjhabhāsi</span>,<br>
“sabbāva anuyātha maṃ.</p>
<p><a class='ref sc' id='sc72' href='#sc72'>SC 72</a><a class='ref ms' id='ms23J_1386' href='#ms23J_1386'>Ms 23J_1386</a><a class='ref msdiv' id='msdiv72' href='#msdiv72'>Msdiv 72</a>Vālabījanimuṇhīsaṃ,<br>
khaggaṃ chattañca paṇḍaraṃ;<br>
<span class='var' id='note1043' title='upādirathamāruyha (bj, pts1)'>Upādhī rathamāruyha</span>,<br>
suvaṇṇehi alaṅkatā”.</p>
<p><a class='ref sc' id='sc73' href='#sc73'>SC 73</a><a class='ref ms' id='ms23J_1387' href='#ms23J_1387'>Ms 23J_1387</a><a class='ref msdiv' id='msdiv73' href='#msdiv73'>Msdiv 73</a>Tato <span class='var' id='note1044' title='ca (bj, s2, s3, pts1)'>sa</span> rājā pāyāsi,<br>
purakkhatvāna sārathiṃ;<br>
Khippameva upāgacchi,<br>
yattha sammati temiyo.</p>
<p><a class='ref sc' id='sc74' href='#sc74'>SC 74</a><a class='ref pts-vp-pli' id='pts-vp-pli6.23' href='#pts-vp-pli6.23'>PTS vp Pali 6.23</a><a class='ref ms' id='ms23J_1388' href='#ms23J_1388'>Ms 23J_1388</a><a class='ref msdiv' id='msdiv74' href='#msdiv74'>Msdiv 74</a>Tañca disvāna āyantaṃ,<br>
jalantamiva tejasā;<br>
<span class='var' id='note1045' title='paribbūḷhaṃ (bj, pts1)'>Khattasaṅghaparibyūḷhaṃ</span>,<br>
temiyo etadabravi.</p>
<p><a class='ref sc' id='sc75' href='#sc75'>SC 75</a><a class='ref ms' id='ms23J_1389' href='#ms23J_1389'>Ms 23J_1389</a><a class='ref msdiv' id='msdiv75' href='#msdiv75'>Msdiv 75</a>“Kacci nu tāta kusalaṃ,<br>
kacci tāta anāmayaṃ;<br>
<span class='var' id='note1046' title='kaccinnu (bj, pts1)'>Sabbā ca</span> rājakaññāyo,<br>
arogā mayha mātaro”.</p>
<p><a class='ref sc' id='sc76' href='#sc76'>SC 76</a><a class='ref ms' id='ms23J_1390' href='#ms23J_1390'>Ms 23J_1390</a><a class='ref msdiv' id='msdiv76' href='#msdiv76'>Msdiv 76</a>“Kusalañceva me putta,<br>
atho putta anāmayaṃ;<br>
Sabbā ca rājakaññāyo,<br>
arogā tuyha mātaro”.</p>
<p><a class='ref sc' id='sc77' href='#sc77'>SC 77</a><a class='ref ms' id='ms23J_1391' href='#ms23J_1391'>Ms 23J_1391</a><a class='ref msdiv' id='msdiv77' href='#msdiv77'>Msdiv 77</a>“<span class='var' id='note1047' title='kaccissa majjapo (bj, pts1)'>Kacci amajjapo</span> tāta,<br>
kacci te suramappiyaṃ;<br>
Kacci sacce ca dhamme ca,<br>
dāne te ramate mano”.</p>
<p><a class='ref sc' id='sc78' href='#sc78'>SC 78</a><a class='ref ms' id='ms23J_1392' href='#ms23J_1392'>Ms 23J_1392</a><a class='ref msdiv' id='msdiv78' href='#msdiv78'>Msdiv 78</a>“Amajjapo ahaṃ putta,<br>
atho me suramappiyaṃ;<br>
Atho sacce ca dhamme ca,<br>
dāne me ramate mano”.</p>
<p><a class='ref sc' id='sc79' href='#sc79'>SC 79</a><a class='ref ms' id='ms23J_1393' href='#ms23J_1393'>Ms 23J_1393</a><a class='ref msdiv' id='msdiv79' href='#msdiv79'>Msdiv 79</a>“Kacci arogaṃ yoggaṃ te,<br>
kacci vahati vāhanaṃ;<br>
Kacci te byādhayo natthi,<br>
<span class='var' id='note1048' title='sarīrassupatāpiyā (s2, s3, mr)'>sarīrassupatāpanā</span>”.</p>
<p><a class='ref sc' id='sc80' href='#sc80'>SC 80</a><a class='ref ms' id='ms23J_1394' href='#ms23J_1394'>Ms 23J_1394</a><a class='ref msdiv' id='msdiv80' href='#msdiv80'>Msdiv 80</a>“Atho arogaṃ yoggaṃ me,<br>
atho vahati vāhanaṃ;<br>
Atho me byādhayo natthi,<br>
<span class='var' id='note1049' title='sarīrassupatāpiyā (s2, s3, mr)'>sarīrassupatāpanā</span>”.</p>
<p><a class='ref sc' id='sc81' href='#sc81'>SC 81</a><a class='ref ms' id='ms23J_1395' href='#ms23J_1395'>Ms 23J_1395</a><a class='ref msdiv' id='msdiv81' href='#msdiv81'>Msdiv 81</a>“Kacci antā ca te phītā,<br>
majjhe ca bahalā tava;<br>
Koṭṭhāgārañca kosañca,<br>
kacci te <span class='var' id='note1050' title='paṭisaṇṭhitaṃ (s2, s3, mr)'>paṭisanthataṃ</span>”.</p>
<p><a class='ref sc' id='sc82' href='#sc82'>SC 82</a><a class='ref ms' id='ms23J_1396' href='#ms23J_1396'>Ms 23J_1396</a><a class='ref msdiv' id='msdiv82' href='#msdiv82'>Msdiv 82</a>“Atho antā ca me phītā,<br>
majjhe ca bahalā mama;<br>
Koṭṭhāgārañca kosañca,<br>
sabbaṃ me paṭisanthataṃ”.</p>
<p><a class='ref sc' id='sc83' href='#sc83'>SC 83</a><a class='ref ms' id='ms23J_1397' href='#ms23J_1397'>Ms 23J_1397</a><a class='ref msdiv' id='msdiv83' href='#msdiv83'>Msdiv 83</a>“Svāgataṃ te mahārāja,<br>
atho te adurāgataṃ;<br>
<span class='var' id='note1051' title='patiṭṭhāpentu (bj, s2, s3, pts1)'>Patiṭṭhapentu</span> pallaṅkaṃ,<br>
yattha rājā nisakkati.</p>
<p><a class='ref sc' id='sc84' href='#sc84'>SC 84</a><a class='ref pts-vp-pli' id='pts-vp-pli6.24' href='#pts-vp-pli6.24'>PTS vp Pali 6.24</a><a class='ref ms' id='ms23J_1398' href='#ms23J_1398'>Ms 23J_1398</a><a class='ref msdiv' id='msdiv84' href='#msdiv84'>Msdiv 84</a>Idheva te <span class='var' id='note1052' title='nisinnassa (bj, s2, s3, pts1) | nisinnassu (mr)'>nisīdassu</span>,<br>
niyate paṇṇasanthare;<br>
Etto udakamādāya,<br>
pāde <span class='var' id='note1053' title='pakkhālayantu (bj) | pakkhālayanti (pts1)'>pakkhālayassu</span> te.</p>
<p><a class='ref sc' id='sc85' href='#sc85'>SC 85</a><a class='ref ms' id='ms23J_1399' href='#ms23J_1399'>Ms 23J_1399</a><a class='ref msdiv' id='msdiv85' href='#msdiv85'>Msdiv 85</a>Idampi paṇṇakaṃ mayhaṃ,<br>
randhaṃ rāja aloṇakaṃ;<br>
Paribhuñja mahārāja,<br>
pāhuno <span class='var' id='note1054' title='mesi āgato (bj, s2, s3)'>mesidhāgato</span>”.</p>
<p><a class='ref sc' id='sc86' href='#sc86'>SC 86</a><a class='ref ms' id='ms23J_1400' href='#ms23J_1400'>Ms 23J_1400</a><a class='ref msdiv' id='msdiv86' href='#msdiv86'>Msdiv 86</a>“<span class='var' id='note1055' title='na vāhaṃ (mr)'>Na cāhaṃ</span> paṇṇaṃ bhuñjāmi,<br>
Na hetaṃ mayha bhojanaṃ;<br>
Sālīnaṃ odanaṃ bhuñje,<br>
Suciṃ maṃsūpasecanaṃ”.</p>
<p><a class='ref sc' id='sc87' href='#sc87'>SC 87</a><a class='ref ms' id='ms23J_1401' href='#ms23J_1401'>Ms 23J_1401</a><a class='ref msdiv' id='msdiv87' href='#msdiv87'>Msdiv 87</a>“Accherakaṃ maṃ paṭibhāti,<br>
ekakampi rahogataṃ;<br>
Edisaṃ bhuñjamānānaṃ,<br>
kena vaṇṇo pasīdati”.</p>
<p><a class='ref sc' id='sc88' href='#sc88'>SC 88</a><a class='ref pts-vp-pli' id='pts-vp-pli6.25' href='#pts-vp-pli6.25'>PTS vp Pali 6.25</a><a class='ref ms' id='ms23J_1402' href='#ms23J_1402'>Ms 23J_1402</a><a class='ref msdiv' id='msdiv88' href='#msdiv88'>Msdiv 88</a>“Eko rāja nipajjāmi,<br>
niyate paṇṇasanthare;<br>
Tāya me ekaseyyāya,<br>
rāja vaṇṇo pasīdati.</p>
<p><a class='ref sc' id='sc89' href='#sc89'>SC 89</a><a class='ref ms' id='ms23J_1403' href='#ms23J_1403'>Ms 23J_1403</a><a class='ref msdiv' id='msdiv89' href='#msdiv89'>Msdiv 89</a>Na ca <span class='var' id='note1056' title='nettiṃsabaddhā (bj, pts1)'>nettiṃsabandhā</span> me,<br>
rājarakkhā upaṭṭhitā;<br>
Tāya me sukhaseyyāya,<br>
rāja vaṇṇo pasīdati.</p>
<p><a class='ref sc' id='sc90' href='#sc90'>SC 90</a><a class='ref ms' id='ms23J_1404' href='#ms23J_1404'>Ms 23J_1404</a><a class='ref msdiv' id='msdiv90' href='#msdiv90'>Msdiv 90</a>Atītaṃ nānusocāmi,<br>
<span class='var' id='note1057' title='nappajappamanāgataṃ (bj) | nappajappāma’nāgataṃ (s2, s3, pts1)'>nappajappāmināgataṃ</span>;<br>
Paccuppannena yāpemi,<br>
tena vaṇṇo pasīdati.</p>
<p><a class='ref sc' id='sc91' href='#sc91'>SC 91</a><a class='ref ms' id='ms23J_1405' href='#ms23J_1405'>Ms 23J_1405</a><a class='ref msdiv' id='msdiv91' href='#msdiv91'>Msdiv 91</a>Anāgatappajappāya,<br>
atītassānusocanā;<br>
Etena bālā sussanti,<br>
naḷova harito luto”.</p>
<p><a class='ref sc' id='sc92' href='#sc92'>SC 92</a><a class='ref ms' id='ms23J_1406' href='#ms23J_1406'>Ms 23J_1406</a><a class='ref msdiv' id='msdiv92' href='#msdiv92'>Msdiv 92</a>“Hatthānīkaṃ rathānīkaṃ,<br>
asse pattī ca vammino;<br>
Nivesanāni rammāni,<br>
ahaṃ putta dadāmi te.</p>
<p><a class='ref sc' id='sc93' href='#sc93'>SC 93</a><a class='ref ms' id='ms23J_1407' href='#ms23J_1407'>Ms 23J_1407</a><a class='ref msdiv' id='msdiv93' href='#msdiv93'>Msdiv 93</a>Itthāgārampi te dammi,<br>
sabbālaṅkārabhūsitaṃ;<br>
Tā <span class='var' id='note1058' title='tāsu putte paṭipajja (mr)'>putta paṭipajjassu</span>,<br>
tvaṃ no rājā bhavissasi.</p>
<p><a class='ref sc' id='sc94' href='#sc94'>SC 94</a><a class='ref ms' id='ms23J_1408' href='#ms23J_1408'>Ms 23J_1408</a><a class='ref msdiv' id='msdiv94' href='#msdiv94'>Msdiv 94</a>Kusalā naccagītassa,<br>
sikkhitā <span class='var' id='note1059' title='caturitthiyo (bj, pts1)'>cāturitthiyo</span>;<br>
Kāme taṃ ramayissanti,<br>
kiṃ araññe karissasi.</p>
<p><a class='ref sc' id='sc95' href='#sc95'>SC 95</a><a class='ref ms' id='ms23J_1409' href='#ms23J_1409'>Ms 23J_1409</a><a class='ref msdiv' id='msdiv95' href='#msdiv95'>Msdiv 95</a>Paṭirājūhi te kaññā,<br>
ānayissaṃ alaṅkatā;<br>
Tāsu putte janetvāna,<br>
atha pacchā pabbajissasi.</p>
<p><a class='ref sc' id='sc96' href='#sc96'>SC 96</a><a class='ref ms' id='ms23J_1410' href='#ms23J_1410'>Ms 23J_1410</a><a class='ref msdiv' id='msdiv96' href='#msdiv96'>Msdiv 96</a>Yuvā ca daharo <span class='var' id='note1060' title='cāpi (s2, s3, mr)'>cāsi</span>,<br>
<span class='var' id='note1061' title='paṭhamuppattito (bj, s2, s3, pts1)'>paṭhamuppattiko</span> susu;<br>
Rajjaṃ kārehi bhaddante,<br>
kiṃ araññe karissasi”.</p>
<p><a class='ref sc' id='sc97' href='#sc97'>SC 97</a><a class='ref ms' id='ms23J_1411' href='#ms23J_1411'>Ms 23J_1411</a><a class='ref msdiv' id='msdiv97' href='#msdiv97'>Msdiv 97</a>“Yuvā care brahmacariyaṃ,<br>
brahmacārī yuvā siyā;<br>
Daharassa hi pabbajjā,<br>
etaṃ isīhi vaṇṇitaṃ.</p>
<p><a class='ref sc' id='sc98' href='#sc98'>SC 98</a><a class='ref pts-vp-pli' id='pts-vp-pli6.26' href='#pts-vp-pli6.26'>PTS vp Pali 6.26</a><a class='ref ms' id='ms23J_1412' href='#ms23J_1412'>Ms 23J_1412</a><a class='ref msdiv' id='msdiv98' href='#msdiv98'>Msdiv 98</a>Yuvā care brahmacariyaṃ,<br>
brahmacārī yuvā siyā;<br>
Brahmacariyaṃ carissāmi,<br>
nāhaṃ rajjena matthiko.</p>
<p><a class='ref sc' id='sc99' href='#sc99'>SC 99</a><a class='ref ms' id='ms23J_1413' href='#ms23J_1413'>Ms 23J_1413</a><a class='ref msdiv' id='msdiv99' href='#msdiv99'>Msdiv 99</a>Passāmi vohaṃ daharaṃ,<br>
amma tāta <span class='var' id='note1062' title='vadaṃ naraṃ (bj) | vadannaraṃ (s2, s3)'>vadantaraṃ</span>;<br>
Kicchāladdhaṃ piyaṃ puttaṃ,<br>
appatvāva jaraṃ mataṃ.</p>
<p><a class='ref sc' id='sc100' href='#sc100'>SC 100</a><a class='ref ms' id='ms23J_1414' href='#ms23J_1414'>Ms 23J_1414</a><a class='ref msdiv' id='msdiv100' href='#msdiv100'>Msdiv 100</a>Passāmi vohaṃ dahariṃ,<br>
kumāriṃ cārudassaniṃ;<br>
Navavaṃsakaḷīraṃva,<br>
paluggaṃ <span class='var' id='note1063' title='jīvitakkhaye (bj, pts1)'>jīvitakkhayaṃ</span>.</p>
<p><a class='ref sc' id='sc101' href='#sc101'>SC 101</a><a class='ref ms' id='ms23J_1415' href='#ms23J_1415'>Ms 23J_1415</a><a class='ref msdiv' id='msdiv101' href='#msdiv101'>Msdiv 101</a>Daharāpi hi miyyanti,<br>
narā ca atha nāriyo;<br>
Tattha ko vissase poso,<br>
daharomhīti jīvite.</p>
<p><a class='ref sc' id='sc102' href='#sc102'>SC 102</a><a class='ref ms' id='ms23J_1416' href='#ms23J_1416'>Ms 23J_1416</a><a class='ref msdiv' id='msdiv102' href='#msdiv102'>Msdiv 102</a>Yassa ratyā vivasāne,<br>
āyu appataraṃ siyā;<br>
Appodakeva macchānaṃ,<br>
kiṃ nu <span class='var' id='note1064' title='komārataṃ (mr)'>komārakaṃ</span> tahiṃ.</p>
<p><a class='ref sc' id='sc103' href='#sc103'>SC 103</a><a class='ref ms' id='ms23J_1417' href='#ms23J_1417'>Ms 23J_1417</a><a class='ref msdiv' id='msdiv103' href='#msdiv103'>Msdiv 103</a>Niccamabbhāhato loko,<br>
niccañca parivārito;<br>
Amoghāsu vajantīsu,<br>
kiṃ maṃ <span class='var' id='note1065' title='rajjena siñcasi (bj, pts1)'>rajjebhisiñcasi</span>”.</p>
<p><a class='ref sc' id='sc104' href='#sc104'>SC 104</a><a class='ref ms' id='ms23J_1418' href='#ms23J_1418'>Ms 23J_1418</a><a class='ref msdiv' id='msdiv104' href='#msdiv104'>Msdiv 104</a>“Kena mabbhāhato loko,<br>
kena ca parivārito;<br>
Kāyo amoghā gacchanti,<br>
taṃ me akkhāhi pucchito”.</p>
<p><a class='ref sc' id='sc105' href='#sc105'>SC 105</a><a class='ref ms' id='ms23J_1419' href='#ms23J_1419'>Ms 23J_1419</a><a class='ref msdiv' id='msdiv105' href='#msdiv105'>Msdiv 105</a>“Maccunābbhāhato loko,<br>
jarāya parivārito;<br>
Ratyo amoghā gacchanti,<br>
evaṃ jānāhi khattiya.</p>
<p><a class='ref sc' id='sc106' href='#sc106'>SC 106</a><a class='ref ms' id='ms23J_1420' href='#ms23J_1420'>Ms 23J_1420</a><a class='ref msdiv' id='msdiv106' href='#msdiv106'>Msdiv 106</a>Yathāpi tante <span class='var' id='note1066' title='vītante (s2, s3) | vitante (mr)'>vitate</span>,<br>
<span class='var' id='note1067' title='yaṃ yadevūpaviyati (bj) | yaṃ yadevopavuyhati (s2, s3) | yaṃ yaṃ devūpavīyati (pts1)'>yaṃ yadevūpaviyyati</span>;<br>
Appakaṃ hoti vetabbaṃ,<br>
evaṃ maccāna jīvitaṃ.</p>
<p><a class='ref sc' id='sc107' href='#sc107'>SC 107</a><a class='ref ms' id='ms23J_1421' href='#ms23J_1421'>Ms 23J_1421</a><a class='ref msdiv' id='msdiv107' href='#msdiv107'>Msdiv 107</a>Yathā vārivaho pūro,<br>
<span class='var' id='note1068' title='gacchaṃ na parivattati (s2, s3) | gacchannūpanivattati (pts1) | gacchaṃ nuparivattati (mr)'>gacchannupanivattati</span>;<br>
Evamāyu manussānaṃ,<br>
<span class='var' id='note1069' title='gacchaṃ na parivattati (s2, s3) | gacchannūpanivattati (pts1) | gacchaṃ nuparivattati (mr)'>gacchannupanivattati</span>.</p>
<p><a class='ref sc' id='sc108' href='#sc108'>SC 108</a><a class='ref ms' id='ms23J_1422' href='#ms23J_1422'>Ms 23J_1422</a><a class='ref msdiv' id='msdiv108' href='#msdiv108'>Msdiv 108</a>Yathā vārivaho pūro,<br>
vahe rukkhepakūlaje;<br>
Evaṃ jarāmaraṇena,<br>
vuyhante sabbapāṇino”.</p>
<p><a class='ref sc' id='sc109' href='#sc109'>SC 109</a><a class='ref pts-vp-pli' id='pts-vp-pli6.27' href='#pts-vp-pli6.27'>PTS vp Pali 6.27</a><a class='ref ms' id='ms23J_1423' href='#ms23J_1423'>Ms 23J_1423</a><a class='ref msdiv' id='msdiv109' href='#msdiv109'>Msdiv 109</a>“Hatthānīkaṃ rathānīkaṃ,<br>
asse pattī ca vammino;<br>
Nivesanāni rammāni,<br>
ahaṃ putta dadāmi te.</p>
<p><a class='ref sc' id='sc110' href='#sc110'>SC 110</a><a class='ref ms' id='ms23J_1424' href='#ms23J_1424'>Ms 23J_1424</a><a class='ref msdiv' id='msdiv110' href='#msdiv110'>Msdiv 110</a>Itthāgārampi te dammi,<br>
sabbālaṅkārabhūsitaṃ;<br>
Tā putta paṭipajjassu,<br>
tvaṃ no rājā bhavissasi.</p>
<p><a class='ref sc' id='sc111' href='#sc111'>SC 111</a><a class='ref ms' id='ms23J_1425' href='#ms23J_1425'>Ms 23J_1425</a><a class='ref msdiv' id='msdiv111' href='#msdiv111'>Msdiv 111</a>Kusalā naccagītassa,<br>
sikkhitā cāturitthiyo;<br>
Kāme taṃ ramayissanti,<br>
kiṃ araññe karissasi.</p>
<p><a class='ref sc' id='sc112' href='#sc112'>SC 112</a><a class='ref ms' id='ms23J_1426' href='#ms23J_1426'>Ms 23J_1426</a><a class='ref msdiv' id='msdiv112' href='#msdiv112'>Msdiv 112</a>Paṭirājūhi te kaññā,<br>
ānayissaṃ alaṅkatā;<br>
Tāsu putte janetvāna,<br>
atha pacchā pabbajissasi.</p>
<p><a class='ref sc' id='sc113' href='#sc113'>SC 113</a><a class='ref ms' id='ms23J_1427' href='#ms23J_1427'>Ms 23J_1427</a><a class='ref msdiv' id='msdiv113' href='#msdiv113'>Msdiv 113</a>Yuvā ca daharo cāsi,<br>
paṭhamuppattiko susu;<br>
Rajjaṃ kārehi bhaddante,<br>
kiṃ araññe karissasi.</p>
<p><a class='ref sc' id='sc114' href='#sc114'>SC 114</a><a class='ref ms' id='ms23J_1428' href='#ms23J_1428'>Ms 23J_1428</a><a class='ref msdiv' id='msdiv114' href='#msdiv114'>Msdiv 114</a>Koṭṭhāgārañca kosañca,<br>
vāhanāni balāni ca;<br>
Nivesanāni rammāni,<br>
ahaṃ putta dadāmi te.</p>
<p><a class='ref sc' id='sc115' href='#sc115'>SC 115</a><a class='ref ms' id='ms23J_1429' href='#ms23J_1429'>Ms 23J_1429</a><a class='ref msdiv' id='msdiv115' href='#msdiv115'>Msdiv 115</a>Gomaṇḍalaparibyūḷho,<br>
dāsisaṅghapurakkhato;<br>
Rajjaṃ kārehi bhaddante,<br>
kiṃ araññe karissasi”.</p>
<p><a class='ref sc' id='sc116' href='#sc116'>SC 116</a><a class='ref ms' id='ms23J_1430' href='#ms23J_1430'>Ms 23J_1430</a><a class='ref msdiv' id='msdiv116' href='#msdiv116'>Msdiv 116</a>“Kiṃ <span class='var' id='note1070' title='kiṃ dhanena yaṃ jīyetha (bj) | kiṃ maṃ dhanena khiyyetha (s2, s3) | kiṃ dhanena yaṃ jiyyetha (pts1) | kiṃ maṃ dhanena khīyetha (mr)'>dhanena yaṃ khīyetha</span>,<br>
Kiṃ bhariyāya marissati;<br>
Kiṃ yobbanena <span class='var' id='note1071' title='ciṇṇena (bj, pts1) | vaṇṇena (mr)'>jiṇṇena</span>,<br>
<span class='var' id='note1072' title='yaṃ jarā abhihessati (bj, pts1)'>Yaṃ jarāyābhibhuyyati</span>.</p>
<p><a class='ref sc' id='sc117' href='#sc117'>SC 117</a><a class='ref ms' id='ms23J_1431' href='#ms23J_1431'>Ms 23J_1431</a><a class='ref msdiv' id='msdiv117' href='#msdiv117'>Msdiv 117</a>Tattha kā nandi kā khiḍḍā,<br>
kā rati kā dhanesanā;<br>
Kiṃ me puttehi dārehi,<br>
rāja muttosmi bandhanā.</p>
<p><a class='ref sc' id='sc118' href='#sc118'>SC 118</a><a class='ref ms' id='ms23J_1432' href='#ms23J_1432'>Ms 23J_1432</a><a class='ref msdiv' id='msdiv118' href='#msdiv118'>Msdiv 118</a><span class='var' id='note1073' title='sohaṃ (bj, pts1)'>Yohaṃ</span> evaṃ pajānāmi,<br>
maccu me nappamajjati;<br>
Antakenādhipannassa,<br>
kā ratī kā dhanesanā.</p>
<p><a class='ref sc' id='sc119' href='#sc119'>SC 119</a><a class='ref pts-vp-pli' id='pts-vp-pli6.28' href='#pts-vp-pli6.28'>PTS vp Pali 6.28</a><a class='ref ms' id='ms23J_1433' href='#ms23J_1433'>Ms 23J_1433</a><a class='ref msdiv' id='msdiv119' href='#msdiv119'>Msdiv 119</a>Phalānamiva pakkānaṃ,<br>
niccaṃ patanato bhayaṃ;<br>
Evaṃ jātāna maccānaṃ,<br>
niccaṃ maraṇato bhayaṃ.</p>
<p><a class='ref sc' id='sc120' href='#sc120'>SC 120</a><a class='ref ms' id='ms23J_1434' href='#ms23J_1434'>Ms 23J_1434</a><a class='ref msdiv' id='msdiv120' href='#msdiv120'>Msdiv 120</a>Sāyameke na dissanti,<br>
pāto diṭṭhā bahū janā;<br>
Pāto eke na dissanti,<br>
sāyaṃ diṭṭhā bahū janā.</p>
<p><a class='ref sc' id='sc121' href='#sc121'>SC 121</a><a class='ref ms' id='ms23J_1435' href='#ms23J_1435'>Ms 23J_1435</a><a class='ref msdiv' id='msdiv121' href='#msdiv121'>Msdiv 121</a>Ajjeva kiccaṃ ātapaṃ,<br>
ko jaññā maraṇaṃ suve;<br>
Na hi no <span class='var' id='note1074' title='saṅkaraṃ (c1)'>saṅgaraṃ</span> tena,<br>
mahāsenena maccunā.</p>
<p><a class='ref sc' id='sc122' href='#sc122'>SC 122</a><a class='ref ms' id='ms23J_1436' href='#ms23J_1436'>Ms 23J_1436</a><a class='ref msdiv' id='msdiv122' href='#msdiv122'>Msdiv 122</a>Corā dhanassa patthenti,<br>
rāja muttosmi bandhanā;<br>
Ehi rāja nivattassu,<br>
nāhaṃ rajjena matthiko”ti.</p>
</blockquote>
<p class='endsutta'><a class='ref sc' id='sc123' href='#sc123'>SC 123</a><a class='ref ms' id='ms23J_1437' href='#ms23J_1437'>Ms 23J_1437</a><span class='var' id='note1075' title='temiyajātakaṃ (s2, s3)'>Mūgapakkhajātakaṃ</span> paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
