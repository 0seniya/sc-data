<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja457' lang='pli'>
<header>
<ul>
<li class='division'>Jātaka</li>
<li>Ekādasakanipāta</li>
<li>Mātuposakavagga</li>
</ul>
<h1>457. Dhammadevaputtajātaka</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts4.101'></a><a class='ref ms' id='ms22J_2134'>Ms 22J_2134</a><a class='ref msdiv' id='msdiv26'>Msdiv 26</a> “Yasokaro puññakarohamasmi,<br>
Sadātthuto samaṇabrāhmaṇānaṃ;<br>
Maggāraho devamanussapūjito,<br>
Dhammo ahaṃ dehi adhamma maggaṃ”.</p>
<p><a class='ref sc' id='sc2'>SC 2</a><a class='ref ms' id='ms22J_2135'>Ms 22J_2135</a><a class='ref msdiv' id='msdiv27'>Msdiv 27</a>“Adhammayānaṃ daḷhamāruhitvā,<br>
Asantasanto balavāhamasmi;<br>
Sa kissa hetumhi tavajja dajjaṃ,<br>
Maggaṃ ahaṃ dhamma adinnapubbaṃ”.</p>
<p><a class='ref sc' id='sc3'>SC 3</a><a class='ref ms' id='ms22J_2136'>Ms 22J_2136</a><a class='ref msdiv' id='msdiv28'>Msdiv 28</a>“Dhammo have pāturahosi pubbe,<br>
Pacchā adhammo udapādi loke;<br>
Jeṭṭho ca seṭṭho ca sanantano ca,<br>
Uyyāhi jeṭṭhassa kaniṭṭha maggā”.</p>
<p><a class='ref sc' id='sc4'>SC 4</a><a class='pts' id='pts4.102'></a><a class='ref ms' id='ms22J_2137'>Ms 22J_2137</a><a class='ref msdiv' id='msdiv29'>Msdiv 29</a>“Na yācanāya napi pātirūpā,<br>
<span class='var' id='note1267' title='na arahati (bj, pts1) | na arahattā (s2, s3) | arahati (mr)'>Na arahatā</span> tehaṃ dadeyyaṃ maggaṃ;<br>
Yuddhañca no hotu ubhinnamajja,<br>
Yuddhamhi yo jessati tassa maggo”.</p>
<p><a class='ref sc' id='sc5'>SC 5</a><a class='ref ms' id='ms22J_2138'>Ms 22J_2138</a><a class='ref msdiv' id='msdiv30'>Msdiv 30</a>“Sabbā disā anuvisaṭohamasmi,<br>
Mahabbalo amitayaso atulyo;<br>
Guṇehi sabbehi upetarūpo,<br>
Dhammo adhamma tvaṃ kathaṃ vijessasi.</p>
<p><a class='ref sc' id='sc6'>SC 6</a><a class='ref ms' id='ms22J_2139'>Ms 22J_2139</a><a class='ref msdiv' id='msdiv31'>Msdiv 31</a>Lohena ve haññati jātarūpaṃ,<br>
Na jātarūpena hananti lohaṃ;<br>
Sace adhammo <span class='var' id='note1268' title='haññati (bj, s2, s3) | haññiti (katthaci)'>hañchati</span> dhammamajja,<br>
Ayo suvaṇṇaṃ viya dassaneyyaṃ.</p>
<p><a class='ref sc' id='sc7'>SC 7</a><a class='ref ms' id='ms22J_2140'>Ms 22J_2140</a><a class='ref msdiv' id='msdiv32'>Msdiv 32</a>Sace tuvaṃ <span class='var' id='note1269' title='yuddhabalo’si’dhamma (si) | yuddhabalo’sa’dhamma (pts1)'>yuddhabalo adhamma</span>,<br>
Na tuyha <span class='var' id='note1270' title='vaddhā (bj, pts1)'>vuḍḍhā</span> ca garū ca atthi;<br>
Maggañca te dammi piyāppiyena,<br>
Vācāduruttānipi te khamāmi”.</p>
<p><a class='ref sc' id='sc8'>SC 8</a><a class='pts' id='pts4.103'></a><a class='ref ms' id='ms22J_2141'>Ms 22J_2141</a><a class='ref msdiv' id='msdiv33'>Msdiv 33</a>“Idañca sutvā vacanaṃ adhammo,<br>
Avaṃsiro patito uddhapādo;<br>
‘Yuddhatthiko ce na labhāmi yuddhaṃ’,<br>
Ettāvatā hoti hato adhammo.</p>
<p><a class='ref sc' id='sc9'>SC 9</a><a class='ref ms' id='ms22J_2142'>Ms 22J_2142</a><a class='ref msdiv' id='msdiv34'>Msdiv 34</a>Khantībalo yuddhabalaṃ vijetvā,<br>
Hantvā adhammaṃ <span class='var' id='note1271' title='vihanitvā (mr)'>nihanitva</span> bhūmyā;<br>
Pāyāsi <span class='var' id='note1272' title='citto (s2, s3)'>vitto</span> abhiruyha sandanaṃ,<br>
Maggeneva atibalo saccanikkamo.</p>
<p><a class='ref sc' id='sc10'>SC 10</a><a class='ref ms' id='ms22J_2143'>Ms 22J_2143</a><a class='ref msdiv' id='msdiv35'>Msdiv 35</a>Mātā pitā samaṇabrāhmaṇā ca,<br>
Asammānitā yassa sake agāre;<br>
Idheva nikkhippa sarīradehaṃ,<br>
Kāyassa bhedā nirayaṃ <span class='var' id='note1273' title='vajanti (bj, pts1)'>vajanti te</span>;<br>
Yathā adhammo patito avaṃsiro.</p>
<p><a class='ref sc' id='sc11'>SC 11</a><a class='ref ms' id='ms22J_2144'>Ms 22J_2144</a><a class='ref msdiv' id='msdiv36'>Msdiv 36</a>Mātā pitā samaṇabrāhmaṇā ca,<br>
Susammānitā yassa sake agāre;<br>
Idheva nikkhippa sarīradehaṃ,<br>
Kāyassa bhedā sugatiṃ vajanti te;<br>
Yathāpi dhammo abhiruyha sandanan”ti.</p>
</blockquote>
<p class='endsutta'><a class='ref sc' id='sc12'>SC 12</a><a class='ref ms' id='ms22J_2145'>Ms 22J_2145</a><span class='var' id='note1274' title='dhammajātakaṃ (bj, pts1)'>Dhammadevaputtajātakaṃ</span> tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
