<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja510' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>510. Ayogharajātaka</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts4.494'></a><a class='ref ms' id='ms22J_3228'>Ms 22J_3228</a><a class='ref msdiv' id='msdiv363'>Msdiv 363</a> “Yamekarattiṃ paṭhamaṃ,<br>
gabbhe vasati māṇavo;<br>
Abbhuṭṭhitova so <span class='var' id='note2039' title='sayati (bj, pts1) | sa yāti (katthaci)'>yāti</span>,<br>
sagacchaṃ na nivattati.</p>
<p><a class='ref sc' id='sc2'>SC 2</a><a class='ref ms' id='ms22J_3229'>Ms 22J_3229</a><a class='ref msdiv' id='msdiv364'>Msdiv 364</a>Na yujjhamānā na balenavassitā,<br>
Narā na jīranti na cāpi miyyare;<br>
Sabbaṃ <span class='var' id='note2040' title='hi taṃ (bj, s2, s3, pts1)'>hidaṃ</span> jātijarāyupaddutaṃ,<br>
Taṃ me matī hoti carāmi dhammaṃ.</p>
<p><a class='ref sc' id='sc3'>SC 3</a><a class='ref ms' id='ms22J_3230'>Ms 22J_3230</a><a class='ref msdiv' id='msdiv365'>Msdiv 365</a>Caturaṅginiṃ senaṃ subhiṃsarūpaṃ,<br>
Jayanti raṭṭhādhipatī pasayha;<br>
Na maccuno jayitumussahanti,<br>
Taṃ me matī hoti carāmi dhammaṃ.</p>
<p><a class='ref sc' id='sc4'>SC 4</a><a class='ref ms' id='ms22J_3231'>Ms 22J_3231</a><a class='ref msdiv' id='msdiv366'>Msdiv 366</a>Hatthīhi assehi rathehi pattibhi,<br>
Parivāritā muccare <span class='var' id='note2041' title='ekaceyyā (bj, pts1)'>ekacceyyā</span>;<br>
Na maccuno muccitumussahanti,<br>
Taṃ me matī hoti carāmi dhammaṃ.</p>
<p><a class='ref sc' id='sc5'>SC 5</a><a class='ref ms' id='ms22J_3232'>Ms 22J_3232</a><a class='ref msdiv' id='msdiv367'>Msdiv 367</a>Hatthīhi assehi rathehi pattibhi,<br>
<span class='var' id='note2042' title='purā (mr)'>Sūrā</span> pabhañjanti padhaṃsayanti;<br>
Na maccuno bhañjitumussahanti,<br>
Taṃ me matī hoti carāmi dhammaṃ.</p>
<p><a class='ref sc' id='sc6'>SC 6</a><a class='ref ms' id='ms22J_3233'>Ms 22J_3233</a><a class='ref msdiv' id='msdiv368'>Msdiv 368</a>Mattā gajā bhinnagaḷā pabhinnā,<br>
Nagarāni maddanti janaṃ hananti;<br>
Na maccuno madditumussahanti,<br>
Taṃ me matī hoti carāmi dhammaṃ.</p>
<p><a class='ref sc' id='sc7'>SC 7</a><a class='ref ms' id='ms22J_3234'>Ms 22J_3234</a><a class='ref msdiv' id='msdiv369'>Msdiv 369</a>Issāsino katahatthāpi <span class='var' id='note2043' title='dhīrā (bj, pts1)'>vīrā</span>,<br>
<span class='var' id='note2044' title='... patī (mr)'>Dūrepātī</span> akkhaṇavedhinopi;<br>
Na maccuno vijjhitumussahanti,<br>
Taṃ me matī hoti carāmi dhammaṃ.</p>
<p><a class='ref sc' id='sc8'>SC 8</a><a class='ref ms' id='ms22J_3235'>Ms 22J_3235</a><a class='ref msdiv' id='msdiv370'>Msdiv 370</a>Sarāni khīyanti saselakānanā,<br>
Sabbaṃ <span class='var' id='note2045' title='hi taṃ (bj, pts1) | pi taṃ (s2, s3)'>hidaṃ</span> khīyati dīghamantaraṃ;<br>
Sabbaṃ <span class='var' id='note2046' title='hi taṃ (bj, s2, s3, pts1)'>hidaṃ</span> bhañjare kālapariyāyaṃ,<br>
Taṃ me matī hoti carāmi dhammaṃ.</p>
<p><a class='ref sc' id='sc9'>SC 9</a><a class='ref ms' id='ms22J_3236'>Ms 22J_3236</a><a class='ref msdiv' id='msdiv371'>Msdiv 371</a>Sabbesa mevaṃ hi <span class='var' id='note2047' title='nārīnarānaṃ (s2, s3) | narānarīnaṃ (pts1) | naranārīnaṃ (mr)'>narāna nārinaṃ</span>,<br>
Calācalaṃ pāṇabhunodha jīvitaṃ;<br>
Paṭova dhuttassa dumova kūlajo,<br>
Taṃ me matī hoti carāmi dhammaṃ.</p>
<p><a class='ref sc' id='sc10'>SC 10</a><a class='pts' id='pts4.495'></a><a class='ref ms' id='ms22J_3237'>Ms 22J_3237</a><a class='ref msdiv' id='msdiv372'>Msdiv 372</a>Dumapphalāneva patanti māṇavā,<br>
Daharā ca vuddhā ca sarīrabhedā;<br>
Nāriyo narā majjhimaporisā ca,<br>
Taṃ me matī hoti carāmi dhammaṃ.</p>
<p><a class='ref sc' id='sc11'>SC 11</a><a class='ref ms' id='ms22J_3238'>Ms 22J_3238</a><a class='ref msdiv' id='msdiv373'>Msdiv 373</a>Nāyaṃ vayo tārakarājasannibho,<br>
Yadabbhatītaṃ gatameva dāni taṃ;<br>
Jiṇṇassa hī natthi ratī kuto sukhaṃ,<br>
Taṃ me matī hoti carāmi dhammaṃ.</p>
<p><a class='ref sc' id='sc12'>SC 12</a><a class='ref ms' id='ms22J_3239'>Ms 22J_3239</a><a class='ref msdiv' id='msdiv374'>Msdiv 374</a>Yakkhā pisācā athavāpi petā,<br>
<span class='var' id='note2048' title='kupitāpi te (bj, pts1) | kuppitā te (s2, s3)'>Kupitā te</span> assasanti manusse;<br>
Na maccuno assasitussahanti,<br>
Taṃ me matī hoti carāmi dhammaṃ.</p>
<p><a class='ref sc' id='sc13'>SC 13</a><a class='ref ms' id='ms22J_3240'>Ms 22J_3240</a><a class='ref msdiv' id='msdiv375'>Msdiv 375</a>Yakkhe pisāce athavāpi pete,<br>
Kupitepi te nijjhapanaṃ karonti;<br>
Na maccuno nijjhapanaṃ karonti,<br>
Taṃ me matī hoti carāmi dhammaṃ.</p>
<p><a class='ref sc' id='sc14'>SC 14</a><a class='ref ms' id='ms22J_3241'>Ms 22J_3241</a><a class='ref msdiv' id='msdiv376'>Msdiv 376</a>Aparādhake dūsake heṭhake ca,<br>
Rājāno daṇḍenti viditvāna dosaṃ;<br>
Na maccuno daṇḍayitussahanti,<br>
Taṃ me matī hoti carāmi dhammaṃ.</p>
<p><a class='ref sc' id='sc15'>SC 15</a><a class='ref ms' id='ms22J_3242'>Ms 22J_3242</a><a class='ref msdiv' id='msdiv377'>Msdiv 377</a>Aparādhakā dūsakā heṭhakā ca,<br>
Labhanti te rājino nijjhapetuṃ;<br>
Na maccuno nijjhapanaṃ karonti,<br>
Taṃ me matī hoti carāmi dhammaṃ.</p>
<p><a class='ref sc' id='sc16'>SC 16</a><a class='ref ms' id='ms22J_3243'>Ms 22J_3243</a><a class='ref msdiv' id='msdiv378'>Msdiv 378</a>Na khattiyoti na ca brāhmaṇoti,<br>
Na aḍḍhakā balavā tejavāpi;<br>
Na maccurājassa apekkhamatthi,<br>
Taṃ me matī hoti carāmi dhammaṃ.</p>
<p><a class='ref sc' id='sc17'>SC 17</a><a class='ref ms' id='ms22J_3244'>Ms 22J_3244</a><a class='ref msdiv' id='msdiv379'>Msdiv 379</a>Sīhā ca byagghā ca athopi dīpiyo,<br>
Pasayha khādanti vipphandamānaṃ;<br>
Na maccuno khāditumussahanti,<br>
Taṃ me matī hoti carāmi dhammaṃ.</p>
<p><a class='ref sc' id='sc18'>SC 18</a><a class='ref ms' id='ms22J_3245'>Ms 22J_3245</a><a class='ref msdiv' id='msdiv380'>Msdiv 380</a>Māyākārā raṅgamajjhe karontā,<br>
Mohenti cakkhūni janassa tāvade;<br>
Na maccuno mohayitussahanti,<br>
Taṃ me matī hoti carāmi dhammaṃ.</p>
<p><a class='ref sc' id='sc19'>SC 19</a><a class='pts' id='pts4.496'></a><a class='ref ms' id='ms22J_3246'>Ms 22J_3246</a><a class='ref msdiv' id='msdiv381'>Msdiv 381</a>Āsīvisā kupitā uggatejā,<br>
Ḍaṃsanti mārentipi te manusse;<br>
Na maccuno ḍaṃsitumussahanti,<br>
Taṃ me matī hoti carāmi dhammaṃ.</p>
<p><a class='ref sc' id='sc20'>SC 20</a><a class='ref ms' id='ms22J_3247'>Ms 22J_3247</a><a class='ref msdiv' id='msdiv382'>Msdiv 382</a>Āsīvisā kupitā yaṃ ḍaṃsanti,<br>
Tikicchakā tesa visaṃ hananti;<br>
Na maccuno <span class='var' id='note2049' title='daṭṭhassa visaṃ (mr)'>daṭṭhavisaṃ</span> hananti,<br>
Taṃ me matī hoti carāmi dhammaṃ.</p>
<p><a class='ref sc' id='sc21'>SC 21</a><a class='ref ms' id='ms22J_3248'>Ms 22J_3248</a><a class='ref msdiv' id='msdiv383'>Msdiv 383</a>Dhammantarī <span class='var' id='note2050' title='vetaraṇī (bj, pts1) | vettaruṇo (s2, s3)'>vettaraṇī</span> ca bhojo,<br>
Visāni hantvāna bhujaṅgamānaṃ;<br>
Suyyanti te kālakatā tatheva,<br>
Taṃ me matī hoti carāmi dhammaṃ.</p>
<p><a class='ref sc' id='sc22'>SC 22</a><a class='ref ms' id='ms22J_3249'>Ms 22J_3249</a><a class='ref msdiv' id='msdiv384'>Msdiv 384</a>Vijjādharā ghoramadhīyamānā,<br>
Adassanaṃ osadhehi vajanti;<br>
Na maccurājassa <span class='var' id='note2051' title='vajanti adassanaṃ (s2, s3, mr)'>vajantadassanaṃ</span>,<br>
Taṃ me matī hoti carāmi dhammaṃ.</p>
<p><a class='ref sc' id='sc23'>SC 23</a><a class='ref ms' id='ms22J_3250'>Ms 22J_3250</a><a class='ref msdiv' id='msdiv385'>Msdiv 385</a>Dhammo have rakkhati dhammacāriṃ,<br>
Dhammo suciṇṇo sukhamāvahāti;<br>
Esānisaṃso dhamme suciṇṇe,<br>
Na duggatiṃ gacchati dhammacārī.</p>
<p><a class='ref sc' id='sc24'>SC 24</a><a class='ref ms' id='ms22J_3251'>Ms 22J_3251</a><a class='ref msdiv' id='msdiv386'>Msdiv 386</a>Na hi dhammo adhammo ca,<br>
Ubho samavipākino;<br>
Adhammo nirayaṃ neti,<br>
Dhammo pāpeti suggatin”ti. (2605)</p>
</blockquote>
<p class='endsutta'><a class='ref sc' id='sc25'>SC 25</a><a class='ref ms' id='ms22J_3252'>Ms 22J_3252</a>Ayogharajātakaṃ cuddasamaṃ.</p>
<p class='endsection'><a class='ref sc' id='sc26'>SC 26</a><a class='ref ms' id='ms22J_3253'>Ms 22J_3253</a>Vīsatinipātaṃ niṭṭhitaṃ.</p>
<p class='uddana-intro'><a class='ref sc' id='sc27'>SC 27</a><a class='ref ms' id='ms22J_3254'>Ms 22J_3254</a>Tassuddānaṃ</p>
<blockquote class='uddanagatha'>
<p><a class='ref sc' id='sc28'>SC 28</a><a class='ref ms' id='ms22J_3255'>Ms 22J_3255</a>Mātaṅga sambhūta sivi sirimanto,<br>
Rohaṇa haṃsa sattigumbo bhallātiya;<br>
Somanassa campeyya brahma pañca-<br>
Paṇḍita cirassaṃvata ayogharāti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
