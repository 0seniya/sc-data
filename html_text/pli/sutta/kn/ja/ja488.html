<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja488' lang='pli'>
<header>
<ul>
<li class='division'>Jātaka</li>
<li>Pakiṇṇakanipāta</li>
<li>Sālikedāravagga</li>
</ul>
<h1>488. Bhisajātaka</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts4.308'></a><a class='ref ms' id='ms22J_2629'>Ms 22J_2629</a><a class='ref msdiv' id='msdiv78'>Msdiv 78</a>“Assaṃ gavaṃ rajataṃ jātarūpaṃ,<br>
Bhariyañca so idha labhataṃ manāpaṃ;<br>
Puttehi dārehi samaṅgi hotu,<br>
Bhisāni te brāhmaṇa yo ahāsi”.</p>
<p><a class='ref sc' id='sc2'>SC 2</a><a class='pts' id='pts4.309'></a><a class='ref ms' id='ms22J_2630'>Ms 22J_2630</a><a class='ref msdiv' id='msdiv79'>Msdiv 79</a>“Mālañca so kāsikacandanañca,<br>
Dhāretu puttassa bahū bhavantu;<br>
Kāmesu tibbaṃ kurutaṃ apekkhaṃ,<br>
Bhisāni te brāhmaṇa yo ahāsi”.</p>
<p><a class='ref sc' id='sc3'>SC 3</a><a class='ref ms' id='ms22J_2631'>Ms 22J_2631</a><a class='ref msdiv' id='msdiv80'>Msdiv 80</a>“Pahūtadhañño kasimā yasassī,<br>
Putte gihī dhanimā sabbakāme;<br>
Vayaṃ apassaṃ gharamāvasātu,<br>
Bhisāni te brāhmaṇa yo ahāsi.</p>
<p><a class='ref sc' id='sc4'>SC 4</a><a class='ref ms' id='ms22J_2632'>Ms 22J_2632</a><a class='ref msdiv' id='msdiv81'>Msdiv 81</a>So khattiyo hotu pasayhakārī,<br>
<span class='var' id='note1645' title='rājādhirājā (s2, s3, mr)'>Rājābhirājā</span> balavā yasassī;<br>
Sa cāturantaṃ mahimāvasātu,<br>
Bhisāni te brāhmaṇa yo ahāsi.</p>
<p><a class='ref sc' id='sc5'>SC 5</a><a class='ref ms' id='ms22J_2633'>Ms 22J_2633</a><a class='ref msdiv' id='msdiv82'>Msdiv 82</a>So brāhmaṇo hotu avītarāgo,<br>
Muhuttanakkhattapathesu yutto;<br>
Pūjetu naṃ raṭṭhapatī yasassī,<br>
Bhisāni te brāhmaṇa yo ahāsi.</p>
<p><a class='ref sc' id='sc6'>SC 6</a><a class='ref ms' id='ms22J_2634'>Ms 22J_2634</a><a class='ref msdiv' id='msdiv83'>Msdiv 83</a>Ajjhāyakaṃ <span class='var' id='note1646' title='sabbasamattavedaṃ (bj) | sabbasamattavedanaṃ (pts1)'>sabbasamantavedaṃ</span>,<br>
Tapassīnaṃ maññatu sabbaloko;<br>
Pūjentu naṃ jānapadā samecca,<br>
Bhisāni te brāhmaṇa yo ahāsi.</p>
<p><a class='ref sc' id='sc7'>SC 7</a><a class='ref ms' id='ms22J_2635'>Ms 22J_2635</a><a class='ref msdiv' id='msdiv84'>Msdiv 84</a>Catussadaṃ gāmavaraṃ samiddhaṃ,<br>
Dinnañhi so bhuñjatu vāsavena;<br>
Avītarāgo maraṇaṃ upetu,<br>
Bhisāni te brāhmaṇa yo ahāsi.</p>
<p><a class='ref sc' id='sc8'>SC 8</a><a class='pts' id='pts4.310'></a><a class='ref ms' id='ms22J_2636'>Ms 22J_2636</a><a class='ref msdiv' id='msdiv85'>Msdiv 85</a>So gāmaṇī hotu sahāyamajjhe,<br>
Naccehi gītehi pamodamāno;<br>
So <span class='var' id='note1647' title='mā rājato vyasana’malattha (bj, s2, s3, pts1)'>rājato byasana mālattha</span> kiñci,<br>
Bhisāni te brāhmaṇa yo ahāsi.</p>
<p><a class='ref sc' id='sc9'>SC 9</a><a class='ref ms' id='ms22J_2637'>Ms 22J_2637</a><a class='ref msdiv' id='msdiv86'>Msdiv 86</a>Yaṃ ekarājā pathaviṃ vijetvā,<br>
<span class='var' id='note1648' title='itthīsahassassa (bj, pts1)'>Itthīsahassāna</span> ṭhapetu aggaṃ;<br>
Sīmantinīnaṃ pavarā bhavātu,<br>
Bhisāni te brāhmaṇa yā ahāsi.</p>
<p><a class='ref sc' id='sc10'>SC 10</a><a class='ref ms' id='ms22J_2638'>Ms 22J_2638</a><a class='ref msdiv' id='msdiv87'>Msdiv 87</a>Isīnañhi sā sabbasamāgatānaṃ,<br>
Bhuñjeyya sāduṃ avikampamānā;<br>
Carātu lābhena vikatthamānā,<br>
Bhisāni te brāhmaṇa yā ahāsi.</p>
<p><a class='ref sc' id='sc11'>SC 11</a><a class='ref ms' id='ms22J_2639'>Ms 22J_2639</a><a class='ref msdiv' id='msdiv88'>Msdiv 88</a>Āvāsiko hotu mahāvihāre,<br>
Navakammiko hotu <span class='var' id='note1649' title='kajaṅgalāyaṃ (bj, s2, s3, pts1)'>gajaṅgalāyaṃ</span>;<br>
Ālokasandhiṃ <span class='var' id='note1650' title='divasā (bj, s2, s3, pts1)'>divasaṃ</span> karotu,<br>
Bhisāni te brāhmaṇa yo ahāsi.</p>
<p><a class='ref sc' id='sc12'>SC 12</a><a class='ref ms' id='ms22J_2640'>Ms 22J_2640</a><a class='ref msdiv' id='msdiv89'>Msdiv 89</a>So bajjhatū pāsasatehi <span class='var' id='note1651' title='chamhi (bj) | chambhī (pts1) | chassu (?)'>chabbhi</span>,<br>
Rammā vanā niyyatu <span class='var' id='note1652' title='rājaṭhāniṃ (mr)'>rājadhāniṃ</span>;<br>
Tuttehi so haññatu pācanehi,<br>
Bhisāni te brāhmaṇa yo ahāsi.</p>
<p><a class='ref sc' id='sc13'>SC 13</a><a class='ref ms' id='ms22J_2641'>Ms 22J_2641</a><a class='ref msdiv' id='msdiv90'>Msdiv 90</a>Alakkamālī tipukaṇṇaviddho,<br>
Laṭṭhīhato sappamukhaṃ upetu;<br>
<span class='var' id='note1653' title='sakkaccabaddho (bj, pts1) | sakañca baddho (s2, s3) | saṃkaccabandho (nissya)'>Sakacchabandho</span> visikhaṃ carātu,<br>
Bhisāni te brāhmaṇa yo ahāsi”.</p>
<p><a class='ref sc' id='sc14'>SC 14</a><a class='pts' id='pts4.312'></a><a class='ref ms' id='ms22J_2642'>Ms 22J_2642</a><a class='ref msdiv' id='msdiv91'>Msdiv 91</a>“Yo ve <span class='var' id='note1654' title='anaṭṭhaṃ (bj, s2, s3, pts1)'>anaṭṭhaṃva</span> naṭṭhanti cāha,<br>
Kāmeva so <span class='var' id='note1655' title='labhatu bhuñjatu ca (s2, s3)'>labhataṃ bhuñjatañca</span>;<br>
Agāramajjhe maraṇaṃ upetu,<br>
Yo vā bhonto saṅkati <span class='var' id='note1656' title='kiñcideva (mr)'>kañcideva</span>”.</p>
<p><a class='ref sc' id='sc15'>SC 15</a><a class='ref ms' id='ms22J_2643'>Ms 22J_2643</a><a class='ref msdiv' id='msdiv92'>Msdiv 92</a>“Yadesamānā vicaranti loke,<br>
Iṭṭhañca kantañca bahūnametaṃ;<br>
Piyaṃ manuññaṃ cidha jīvaloke,<br>
Kasmā isayo nappasaṃsanti kāme”.</p>
<p><a class='ref sc' id='sc16'>SC 16</a><a class='ref ms' id='ms22J_2644'>Ms 22J_2644</a><a class='ref msdiv' id='msdiv93'>Msdiv 93</a>“Kāmesu ve haññare bajjhare ca,<br>
Kāmesu dukkhañca bhayañca jātaṃ;<br>
Kāmesu bhūtādhipatī pamattā,<br>
Pāpāni kammāni karonti mohā.</p>
<p><a class='ref sc' id='sc17'>SC 17</a><a class='pts' id='pts4.313'></a><a class='ref ms' id='ms22J_2645'>Ms 22J_2645</a><a class='ref msdiv' id='msdiv94'>Msdiv 94</a>Te pāpadhammā pasavetva pāpaṃ,<br>
Kāyassa bhedā nirayaṃ vajanti;<br>
Ādīnavaṃ kāmaguṇesu disvā,<br>
Tasmā isayo nappasaṃsanti kāme”.</p>
<p><a class='ref sc' id='sc18'>SC 18</a><a class='ref ms' id='ms22J_2646'>Ms 22J_2646</a><a class='ref msdiv' id='msdiv95'>Msdiv 95</a>“Vīmaṃsamāno isino bhisāni,<br>
Tīre gahetvāna thale nidhesiṃ;<br>
Suddhā apāpā isayo vasanti,<br>
Etāni te brahmacārī bhisāni”.</p>
<p><a class='ref sc' id='sc19'>SC 19</a><a class='ref ms' id='ms22J_2647'>Ms 22J_2647</a><a class='ref msdiv' id='msdiv96'>Msdiv 96</a>“Na te naṭā no pana kīḷaneyyā,<br>
Na bandhavā no pana te sahāyā;<br>
Kismiṃ vupatthambha sahassanetta,<br>
Isīhi tvaṃ kīḷasi devarāja”.</p>
<p><a class='ref sc' id='sc20'>SC 20</a><a class='ref ms' id='ms22J_2648'>Ms 22J_2648</a><a class='ref msdiv' id='msdiv97'>Msdiv 97</a>“Ācariyo mesi pitā ca mayhaṃ,<br>
Esā patiṭṭhā khalitassa brahme;<br>
Ekāparādhaṃ khama bhūripañña,<br>
Na paṇḍitā kodhabalā bhavanti”.</p>
<p><a class='ref sc' id='sc21'>SC 21</a><a class='pts' id='pts4.314'></a><a class='ref ms' id='ms22J_2649'>Ms 22J_2649</a><a class='ref msdiv' id='msdiv98'>Msdiv 98</a>“Suvāsitaṃ isinaṃ ekarattaṃ,<br>
Yaṃ vāsavaṃ bhūtapatiddasāma;<br>
Sabbeva bhonto sumanā bhavantu,<br>
Yaṃ brāhmaṇo paccupādī bhisāni”.</p>
<p><a class='ref sc' id='sc22'>SC 22</a><a class='ref ms' id='ms22J_2650'>Ms 22J_2650</a><a class='ref msdiv' id='msdiv99'>Msdiv 99</a>“Ahañca sāriputto ca,<br>
moggallāno ca kassapo;<br>
Anuruddho puṇṇo ānando,<br>
tadāsuṃ satta bhātaro.</p>
<p><a class='ref sc' id='sc23'>SC 23</a><a class='ref ms' id='ms22J_2651'>Ms 22J_2651</a><a class='ref msdiv' id='msdiv100'>Msdiv 100</a>Bhaginī uppalavaṇṇā ca,<br>
dāsī khujjuttarā tadā;<br>
Citto gahapati dāso,<br>
yakkho sātāgiro tadā.</p>
<p><a class='ref sc' id='sc24'>SC 24</a><a class='ref ms' id='ms22J_2652'>Ms 22J_2652</a><a class='ref msdiv' id='msdiv101'>Msdiv 101</a><span class='var' id='note1657' title='pārileyyo (bj, pts1)'>Pālileyyo</span> tadā nāgo,<br>
<span class='var' id='note1658' title='madhuvā (pts1)'>madhudo</span> seṭṭhavānaro;<br>
Kāḷudāyī tadā sakko,<br>
evaṃ dhāretha jātakanti”.</p>
</blockquote>
<p class='endsutta'><a class='ref sc' id='sc25'>SC 25</a><a class='ref ms' id='ms22J_2653'>Ms 22J_2653</a>Bhisajātakaṃ pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
