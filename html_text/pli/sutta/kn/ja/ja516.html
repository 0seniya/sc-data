<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja516' lang='pli'>
<header>
<ul>
<li class='division'>Jātaka</li>
<li>Tiṃsanipāta</li>
<li>Kiṃchandavagga</li>
</ul>
<h1>516. Mahākapijātaka</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli5.68' href='#pts-vp-pli5.68'>PTS vp Pali 5.68</a><a class='ref ms' id='ms22J_3438' href='#ms22J_3438'>Ms 22J_3438</a><a class='ref msdiv' id='msdiv178' href='#msdiv178'>Msdiv 178</a><span class='var' id='note2164' title='bārāṇassaṃ (bj, pts1)'>Bārāṇasyaṃ</span> ahū rājā,<br>
kāsīnaṃ raṭṭhavaḍḍhano;<br>
Mittāmaccaparibyūḷho,<br>
agamāsi <span class='var' id='note2165' title='migājiraṃ (bj) | migāciraṃ (pts1)'>migājinaṃ</span>.</p>
<p><a class='ref sc' id='sc2' href='#sc2'>SC 2</a><a class='ref pts-vp-pli' id='pts-vp-pli5.69' href='#pts-vp-pli5.69'>PTS vp Pali 5.69</a><a class='ref ms' id='ms22J_3439' href='#ms22J_3439'>Ms 22J_3439</a><a class='ref msdiv' id='msdiv179' href='#msdiv179'>Msdiv 179</a>Tattha brāhmaṇamaddakkhi,<br>
setaṃ citraṃ kilāsinaṃ;<br>
Viddhastaṃ koviḷāraṃva,<br>
kisaṃ dhamanisanthataṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms22J_3440' href='#ms22J_3440'>Ms 22J_3440</a><a class='ref msdiv' id='msdiv180' href='#msdiv180'>Msdiv 180</a>Paramakāruññataṃ pattaṃ,<br>
disvā kicchagataṃ naraṃ;<br>
Avaca byamhito rājā,<br>
“yakkhānaṃ katamo nusi.</p>
<p><a class='ref sc' id='sc4' href='#sc4'>SC 4</a><a class='ref ms' id='ms22J_3441' href='#ms22J_3441'>Ms 22J_3441</a><a class='ref msdiv' id='msdiv181' href='#msdiv181'>Msdiv 181</a>Hatthapādā ca te setā,<br>
tato <span class='var' id='note2166' title='setataro (pts1)'>setataraṃ</span> siro;<br>
Gattaṃ kammāsavaṇṇaṃ te,<br>
kilāsabahulo casi.</p>
<p><a class='ref sc' id='sc5' href='#sc5'>SC 5</a><a class='ref ms' id='ms22J_3442' href='#ms22J_3442'>Ms 22J_3442</a><a class='ref msdiv' id='msdiv182' href='#msdiv182'>Msdiv 182</a><span class='var' id='note2167' title='vaṭṭanāvali (s2, s3) | vaṭṭhanāvali (pts1)'>Vaṭṭanāvaḷi</span> saṅkāsā,<br>
piṭṭhi te ninnatunnatā;<br>
<span class='var' id='note2168' title='kāḷapabbā ca (s2, s3) | kāḷā pabbā ca (pts1)'>Kāḷapabbāva</span> te aṅgā,<br>
nāññaṃ passāmi edisaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms22J_3443' href='#ms22J_3443'>Ms 22J_3443</a><a class='ref msdiv' id='msdiv183' href='#msdiv183'>Msdiv 183</a>Ugghaṭṭapādo tasito,<br>
kiso dhamanisanthato;<br>
Chāto <span class='var' id='note2169' title='atittarūposi (s2, s3, Ma-aka) | ādittarūposi (mr)'>ātattarūposi</span>,<br>
kutosi kattha gacchasi.</p>
<p><a class='ref sc' id='sc7' href='#sc7'>SC 7</a><a class='ref ms' id='ms22J_3444' href='#ms22J_3444'>Ms 22J_3444</a><a class='ref msdiv' id='msdiv184' href='#msdiv184'>Msdiv 184</a>Duddasī appakārosi,<br>
dubbaṇṇo bhīmadassano;<br>
Janetti yāpi te mātā,<br>
na taṃ iccheyya passituṃ.</p>
<p><a class='ref sc' id='sc8' href='#sc8'>SC 8</a><a class='ref ms' id='ms22J_3445' href='#ms22J_3445'>Ms 22J_3445</a><a class='ref msdiv' id='msdiv185' href='#msdiv185'>Msdiv 185</a>Kiṃ <span class='var' id='note2170' title='kammamakarā (bj, s2, s3, pts1)'>kammamakaraṃ</span> pubbe,<br>
Kaṃ avajjhaṃ aghātayi;<br>
Kibbisaṃ yaṃ karitvāna,<br>
Idaṃ dukkhaṃ upāgami”.</p>
<p><a class='ref sc' id='sc9' href='#sc9'>SC 9</a><a class='ref ms' id='ms22J_3446' href='#ms22J_3446'>Ms 22J_3446</a><a class='ref msdiv' id='msdiv186' href='#msdiv186'>Msdiv 186</a>“Taggha te ahamakkhissaṃ,<br>
yathāpi kusalo tathā;<br>
Saccavādiñhi lokasmiṃ,<br>
pasaṃsantīdha paṇḍitā.</p>
<p><a class='ref sc' id='sc10' href='#sc10'>SC 10</a><a class='ref pts-vp-pli' id='pts-vp-pli5.70' href='#pts-vp-pli5.70'>PTS vp Pali 5.70</a><a class='ref ms' id='ms22J_3447' href='#ms22J_3447'>Ms 22J_3447</a><a class='ref msdiv' id='msdiv187' href='#msdiv187'>Msdiv 187</a>Eko caraṃ gogaveso,<br>
mūḷho accasariṃ vane;<br>
Araññe <span class='var' id='note2171' title='īriṇe (bj, s2, s3, pts1)'>irīṇe</span> vivane,<br>
nānākuñjarasevite.</p>
<p><a class='ref sc' id='sc11' href='#sc11'>SC 11</a><a class='ref ms' id='ms22J_3448' href='#ms22J_3448'>Ms 22J_3448</a><a class='ref msdiv' id='msdiv188' href='#msdiv188'>Msdiv 188</a>Vāḷamigānucarite,<br>
vippanaṭṭhosmi kānane;<br>
Acariṃ tattha sattāhaṃ,<br>
<span class='var' id='note2172' title='khuppipāsā samappito (bj, pts1)'>khuppipāsasamappito</span>.</p>
<p><a class='ref sc' id='sc12' href='#sc12'>SC 12</a><a class='ref ms' id='ms22J_3449' href='#ms22J_3449'>Ms 22J_3449</a><a class='ref msdiv' id='msdiv189' href='#msdiv189'>Msdiv 189</a>Tattha tindukamaddakkhiṃ,<br>
visamaṭṭhaṃ bubhukkhito;<br>
Papātamabhilambantaṃ,<br>
sampannaphaladhārinaṃ.</p>
<p><a class='ref sc' id='sc13' href='#sc13'>SC 13</a><a class='ref ms' id='ms22J_3450' href='#ms22J_3450'>Ms 22J_3450</a><a class='ref msdiv' id='msdiv190' href='#msdiv190'>Msdiv 190</a>Vātassitāni bhakkhesiṃ,<br>
tāni rucciṃsu me bhusaṃ;<br>
Atitto <span class='var' id='note2173' title='... māruyha (bj, s2, s3)'>rukkhamārūhiṃ</span>,<br>
tattha hessāmi āsito.</p>
<p><a class='ref sc' id='sc14' href='#sc14'>SC 14</a><a class='ref ms' id='ms22J_3451' href='#ms22J_3451'>Ms 22J_3451</a><a class='ref msdiv' id='msdiv191' href='#msdiv191'>Msdiv 191</a>Ekaṃ me bhakkhitaṃ āsi,<br>
dutiyaṃ abhipatthitaṃ;<br>
Tato sā bhañjatha sākhā,<br>
chinnā pharasunā viya.</p>
<p><a class='ref sc' id='sc15' href='#sc15'>SC 15</a><a class='ref ms' id='ms22J_3452' href='#ms22J_3452'>Ms 22J_3452</a><a class='ref msdiv' id='msdiv192' href='#msdiv192'>Msdiv 192</a>Sohaṃ sahāva sākhāhi,<br>
uddhampādo avaṃsiro;<br>
Appatiṭṭhe anālambe,<br>
giriduggasmi pāpataṃ.</p>
<p><a class='ref sc' id='sc16' href='#sc16'>SC 16</a><a class='ref ms' id='ms22J_3453' href='#ms22J_3453'>Ms 22J_3453</a><a class='ref msdiv' id='msdiv193' href='#msdiv193'>Msdiv 193</a>Yasmā ca vāri gambhīraṃ,<br>
tasmā na <span class='var' id='note2174' title='samapajjasiṃ (bj) | samabhajjisaṃ (pts1)'>samapajjisaṃ</span>;<br>
Tattha sesiṃ nirānando,<br>
<span class='var' id='note2175' title='anātho (bj)'>anūnā</span> dasa rattiyo.</p>
<p><a class='ref sc' id='sc17' href='#sc17'>SC 17</a><a class='ref ms' id='ms22J_3454' href='#ms22J_3454'>Ms 22J_3454</a><a class='ref msdiv' id='msdiv194' href='#msdiv194'>Msdiv 194</a>Athettha kapi <span class='var' id='note2176' title='māgacchi (s2, s3, mr)'>māgañchi</span>,<br>
gonaṅgulo darīcaro;<br>
Sākhāhi sākhaṃ vicaranto,<br>
khādamāno dumapphalaṃ.</p>
<p><a class='ref sc' id='sc18' href='#sc18'>SC 18</a><a class='ref ms' id='ms22J_3455' href='#ms22J_3455'>Ms 22J_3455</a><a class='ref msdiv' id='msdiv195' href='#msdiv195'>Msdiv 195</a>So maṃ disvā kisaṃ paṇḍuṃ,<br>
kāruññamakaraṃ mayi;<br>
Ambho ko nāma so ettha,<br>
evaṃ dukkhena aṭṭito.</p>
<p><a class='ref sc' id='sc19' href='#sc19'>SC 19</a><a class='ref ms' id='ms22J_3456' href='#ms22J_3456'>Ms 22J_3456</a><a class='ref msdiv' id='msdiv196' href='#msdiv196'>Msdiv 196</a>Manusso amanusso vā,<br>
attānaṃ me pavedaya;<br>
Tassañjaliṃ paṇāmetvā,<br>
idaṃ vacanamabraviṃ.</p>
<p><a class='ref sc' id='sc20' href='#sc20'>SC 20</a><a class='ref ms' id='ms22J_3457' href='#ms22J_3457'>Ms 22J_3457</a><a class='ref msdiv' id='msdiv197' href='#msdiv197'>Msdiv 197</a>Manussohaṃ <span class='var' id='note2177' title='vasampatto (s2, mr) | vasaṃ patto (pts1)'>byasampatto</span>,<br>
sā me natthi ito gati;<br>
Taṃ vo vadāmi bhaddaṃ vo,<br>
tvañca me saraṇaṃ bhava.</p>
<p><a class='ref sc' id='sc21' href='#sc21'>SC 21</a><a class='ref ms' id='ms22J_3458' href='#ms22J_3458'>Ms 22J_3458</a><a class='ref msdiv' id='msdiv198' href='#msdiv198'>Msdiv 198</a><span class='var' id='note2178' title='garu (bj, pts1)'>Garuṃ</span> silaṃ gahetvāna,<br>
<span class='var' id='note2179' title='vicaraṃ (bj) | vicari (pts1)'>vicarī</span> pabbate kapi;<br>
Silāya yoggaṃ katvāna,<br>
nisabho etadabravi.</p>
<p><a class='ref sc' id='sc22' href='#sc22'>SC 22</a><a class='ref ms' id='ms22J_3459' href='#ms22J_3459'>Ms 22J_3459</a><a class='ref msdiv' id='msdiv199' href='#msdiv199'>Msdiv 199</a>Ehi me piṭṭhimāruyha,<br>
gīvaṃ gaṇhāhi bāhubhi;<br>
Ahaṃ taṃ uddharissāmi,<br>
giriduggata vegasā.</p>
<p><a class='ref sc' id='sc23' href='#sc23'>SC 23</a><a class='ref ms' id='ms22J_3460' href='#ms22J_3460'>Ms 22J_3460</a><a class='ref msdiv' id='msdiv200' href='#msdiv200'>Msdiv 200</a>Tassa taṃ vacanaṃ sutvā,<br>
vānarindassa sirīmato;<br>
Piṭṭhimāruyha dhīrassa,<br>
gīvaṃ bāhāhi aggahiṃ.</p>
<p><a class='ref sc' id='sc24' href='#sc24'>SC 24</a><a class='ref ms' id='ms22J_3461' href='#ms22J_3461'>Ms 22J_3461</a><a class='ref msdiv' id='msdiv201' href='#msdiv201'>Msdiv 201</a>So maṃ tato samuṭṭhāsi,<br>
<span class='var' id='note2180' title='tejasī (s2, s3, pts1, mr)'>tejassī</span> balavā kapi;<br>
Vihaññamāno kicchena,<br>
giriduggata vegasā.</p>
<p><a class='ref sc' id='sc25' href='#sc25'>SC 25</a><a class='ref ms' id='ms22J_3462' href='#ms22J_3462'>Ms 22J_3462</a><a class='ref msdiv' id='msdiv202' href='#msdiv202'>Msdiv 202</a>Uddharitvāna maṃ santo,<br>
nisabho etadabravi;<br>
Iṅgha maṃ samma rakkhassu,<br>
pasupissaṃ muhuttakaṃ.</p>
<p><a class='ref sc' id='sc26' href='#sc26'>SC 26</a><a class='ref pts-vp-pli' id='pts-vp-pli5.71' href='#pts-vp-pli5.71'>PTS vp Pali 5.71</a><a class='ref ms' id='ms22J_3463' href='#ms22J_3463'>Ms 22J_3463</a><a class='ref msdiv' id='msdiv203' href='#msdiv203'>Msdiv 203</a>Sīhā byagghā ca dīpī ca,<br>
acchakokataracchayo;<br>
Te maṃ pamattaṃ hiṃseyyuṃ,<br>
te <span class='var' id='note2181' title='disvāna vāraya (pts1)'>tvaṃ disvā nivāraya</span>.</p>
<p><a class='ref sc' id='sc27' href='#sc27'>SC 27</a><a class='ref ms' id='ms22J_3464' href='#ms22J_3464'>Ms 22J_3464</a><a class='ref msdiv' id='msdiv204' href='#msdiv204'>Msdiv 204</a>Evaṃ me <span class='var' id='note2182' title='paritātūna (pts1) | parittātuna (mr)'>parittātūna</span>,<br>
pasupī so muhuttakaṃ;<br>
Tadāhaṃ pāpikaṃ diṭṭhiṃ,<br>
paṭilacchiṃ ayoniso.</p>
<p><a class='ref sc' id='sc28' href='#sc28'>SC 28</a><a class='ref ms' id='ms22J_3465' href='#ms22J_3465'>Ms 22J_3465</a><a class='ref msdiv' id='msdiv205' href='#msdiv205'>Msdiv 205</a>Bhakkho ayaṃ manussānaṃ,<br>
yathā caññe vane migā;<br>
Yaṃ nūnimaṃ vadhitvāna,<br>
chāto khādeyya vānaraṃ.</p>
<p><a class='ref sc' id='sc29' href='#sc29'>SC 29</a><a class='ref ms' id='ms22J_3466' href='#ms22J_3466'>Ms 22J_3466</a><a class='ref msdiv' id='msdiv206' href='#msdiv206'>Msdiv 206</a><span class='var' id='note2183' title='āsito (pts1)'>Asito</span> ca gamissāmi,<br>
maṃsamādāya sambalaṃ;<br>
Kantāraṃ nittharissāmi,<br>
pātheyyaṃ me bhavissati.</p>
<p><a class='ref sc' id='sc30' href='#sc30'>SC 30</a><a class='ref ms' id='ms22J_3467' href='#ms22J_3467'>Ms 22J_3467</a><a class='ref msdiv' id='msdiv207' href='#msdiv207'>Msdiv 207</a>Tato silaṃ gahetvāna,<br>
matthakaṃ sannitāḷayiṃ;<br>
Mama <span class='var' id='note2184' title='bhatta ... (bj, s2, s3) | hattha ... (pts1)'>gattakilantassa</span>,<br>
pahāro dubbalo ahu.</p>
<p><a class='ref sc' id='sc31' href='#sc31'>SC 31</a><a class='ref ms' id='ms22J_3468' href='#ms22J_3468'>Ms 22J_3468</a><a class='ref msdiv' id='msdiv208' href='#msdiv208'>Msdiv 208</a>So ca vegenudappatto,<br>
kapi <span class='var' id='note2185' title='rudhira (bj)'>ruhira</span> makkhito;<br>
Assupuṇṇehi nettehi,<br>
rodanto maṃ udikkhati.</p>
<p><a class='ref sc' id='sc32' href='#sc32'>SC 32</a><a class='ref ms' id='ms22J_3469' href='#ms22J_3469'>Ms 22J_3469</a><a class='ref msdiv' id='msdiv209' href='#msdiv209'>Msdiv 209</a>‘Māyyomaṃ kari bhaddante,<br>
tvañca nāmedisaṃ kari;<br>
Tvañca kho nāma <span class='var' id='note2186' title='dīghāyu (bj, pts1)'>dīghāvu</span>,<br>
<span class='var' id='note2187' title='aññaṃ (pts1)'>aññe</span> vāretumarahasi.</p>
<p><a class='ref sc' id='sc33' href='#sc33'>SC 33</a><a class='ref ms' id='ms22J_3470' href='#ms22J_3470'>Ms 22J_3470</a><a class='ref msdiv' id='msdiv210' href='#msdiv210'>Msdiv 210</a>Aho vata re purisa,<br>
tāvadukkarakāraka;<br>
Edisā visamā duggā,<br>
papātā <span class='var' id='note2188' title='uddhaṭo (pts1)'>uddhato</span> mayā.</p>
<p><a class='ref sc' id='sc34' href='#sc34'>SC 34</a><a class='ref ms' id='ms22J_3471' href='#ms22J_3471'>Ms 22J_3471</a><a class='ref msdiv' id='msdiv211' href='#msdiv211'>Msdiv 211</a>Ānīto paralokāva,<br>
dubbheyyaṃ maṃ amaññatha;<br>
Taṃ tena pāpadhammena,<br>
pāpaṃ pāpena cintitaṃ.</p>
<p><a class='ref sc' id='sc35' href='#sc35'>SC 35</a><a class='ref ms' id='ms22J_3472' href='#ms22J_3472'>Ms 22J_3472</a><a class='ref msdiv' id='msdiv212' href='#msdiv212'>Msdiv 212</a>Mā heva tvaṃ adhammaṭṭha,<br>
vedanaṃ kaṭukaṃ phusi;<br>
Mā heva pāpakammaṃ taṃ,<br>
phalaṃ veḷuṃva taṃ vadhi.</p>
<p><a class='ref sc' id='sc36' href='#sc36'>SC 36</a><a class='ref ms' id='ms22J_3473' href='#ms22J_3473'>Ms 22J_3473</a><a class='ref msdiv' id='msdiv213' href='#msdiv213'>Msdiv 213</a>Tayime natthi vissāso,<br>
<span class='var' id='note2189' title='pāpadhammo asaññato (bj) | pāpadhammaṃ amaññatha (pts1)'>pāpadhamma asaññata</span>;<br>
Ehi me piṭṭhito gaccha,<br>
dissamānova santike.</p>
<p><a class='ref sc' id='sc37' href='#sc37'>SC 37</a><a class='ref ms' id='ms22J_3474' href='#ms22J_3474'>Ms 22J_3474</a><a class='ref msdiv' id='msdiv214' href='#msdiv214'>Msdiv 214</a>Muttosi hatthā vāḷānaṃ,<br>
pattosi mānusiṃ padaṃ;<br>
Esa maggo adhammaṭṭha,<br>
tena gaccha yathāsukhaṃ’.</p>
<p><a class='ref sc' id='sc38' href='#sc38'>SC 38</a><a class='ref ms' id='ms22J_3475' href='#ms22J_3475'>Ms 22J_3475</a><a class='ref msdiv' id='msdiv215' href='#msdiv215'>Msdiv 215</a>Idaṃ vatvā giricaro,<br>
<span class='var' id='note2190' title='ruhiraṃ (s2, s3, mr)'>rahade</span> pakkhalya matthakaṃ;<br>
Assūni sampamajjitvā,<br>
tato pabbatamāruhi.</p>
<p><a class='ref sc' id='sc39' href='#sc39'>SC 39</a><a class='ref ms' id='ms22J_3476' href='#ms22J_3476'>Ms 22J_3476</a><a class='ref msdiv' id='msdiv216' href='#msdiv216'>Msdiv 216</a>Sohaṃ tenābhisattosmi,<br>
pariḷāhena aṭṭito;<br>
Ḍayhamānena gattena,<br>
vāriṃ pātuṃ upāgamiṃ.</p>
<p><a class='ref sc' id='sc40' href='#sc40'>SC 40</a><a class='ref ms' id='ms22J_3477' href='#ms22J_3477'>Ms 22J_3477</a><a class='ref msdiv' id='msdiv217' href='#msdiv217'>Msdiv 217</a>Agginā viya santatto,<br>
rahado ruhiramakkhito;<br>
Pubbalohitasaṅkāso,<br>
sabbo me samapajjatha.</p>
<p><a class='ref sc' id='sc41' href='#sc41'>SC 41</a><a class='ref pts-vp-pli' id='pts-vp-pli5.72' href='#pts-vp-pli5.72'>PTS vp Pali 5.72</a><a class='ref ms' id='ms22J_3478' href='#ms22J_3478'>Ms 22J_3478</a><a class='ref msdiv' id='msdiv218' href='#msdiv218'>Msdiv 218</a>Yāvanto udabindūni,<br>
kāyasmiṃ nipatiṃsu me;<br>
Tāvanto <span class='var' id='note2191' title='gaṇḍū (bj, pts1) | gaṇḍu (s2, s3)'>gaṇḍa</span> jāyetha,<br>
addhabeluvasādisā.</p>
<p><a class='ref sc' id='sc42' href='#sc42'>SC 42</a><a class='ref ms' id='ms22J_3479' href='#ms22J_3479'>Ms 22J_3479</a><a class='ref msdiv' id='msdiv219' href='#msdiv219'>Msdiv 219</a>Pabhinnā pagghariṃsu me,<br>
kuṇapā pubbalohitā;<br>
Yena yeneva gacchāmi,<br>
gāmesu nigamesu ca.</p>
<p><a class='ref sc' id='sc43' href='#sc43'>SC 43</a><a class='ref ms' id='ms22J_3480' href='#ms22J_3480'>Ms 22J_3480</a><a class='ref msdiv' id='msdiv220' href='#msdiv220'>Msdiv 220</a>Daṇḍahatthā nivārenti,<br>
itthiyo purisā ca maṃ;<br>
<span class='var' id='note2192' title='okiṇṇā (bj)'>Okkitā</span> pūtigandhena,<br>
māssu orena <span class='var' id='note2193' title='māgamā (pts1)'>āgamā</span>.</p>
<p><a class='ref sc' id='sc44' href='#sc44'>SC 44</a><a class='ref ms' id='ms22J_3481' href='#ms22J_3481'>Ms 22J_3481</a><a class='ref msdiv' id='msdiv221' href='#msdiv221'>Msdiv 221</a>Etādisaṃ idaṃ dukkhaṃ,<br>
satta vassāni dāni me;<br>
Anubhomi sakaṃ kammaṃ,<br>
pubbe dukkaṭamattano.</p>
<p><a class='ref sc' id='sc45' href='#sc45'>SC 45</a><a class='ref ms' id='ms22J_3482' href='#ms22J_3482'>Ms 22J_3482</a><a class='ref msdiv' id='msdiv222' href='#msdiv222'>Msdiv 222</a>Taṃ vo vadāmi <span class='var' id='note2194' title='bhaddaṃ vo (bj, pts1)'>bhaddante</span>,<br>
yāvantettha samāgatā;<br>
Māssu <span class='var' id='note2195' title='mittānaṃ (pts1)'>mittāna</span> dubbhittho,<br>
mittadubbho hi pāpako.</p>
<p><a class='ref sc' id='sc46' href='#sc46'>SC 46</a><a class='ref ms' id='ms22J_3483' href='#ms22J_3483'>Ms 22J_3483</a><a class='ref msdiv' id='msdiv223' href='#msdiv223'>Msdiv 223</a>Kuṭṭhī kilāsī bhavati,<br>
yo <span class='var' id='note2196' title='yo mittānaṃ idhaddubhi (bj) | yo mittānīdha dubbhati (s2, s3) | yo mittānaṃ idha dubbhati (pts1)'>mittānidha dubbhati</span>;<br>
Kāyassa bhedā <span class='var' id='note2197' title='mittadubbhī (s2, s3, mr)'>mittaddu</span>,<br>
nirayaṃ <span class='var' id='note2198' title='so upapajjatīti (bj, s2, s3, pts1)'>sopapajjatī”ti</span>.</p>
</blockquote>
<p class='endsutta'><a class='ref sc' id='sc47' href='#sc47'>SC 47</a><a class='ref ms' id='ms22J_3484' href='#ms22J_3484'>Ms 22J_3484</a>Mahākapijātakaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
