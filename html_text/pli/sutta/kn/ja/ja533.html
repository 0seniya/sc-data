<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja533' lang='pli'>
<header>
<ul>
<li class='division'>Jātaka</li>
<li>Asītinipāta</li>
<li>Cūḷahaṃsavagga</li>
</ul>
<h1><span class='var' id='note546' title='cullahaṃsajātakaṃ (bj, s2, s3, pts1)'>1 Cūḷahaṃsajātaka</span></h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts5.339'></a><a class='ref ms' id='ms23J_771'>Ms 23J_771</a><a class='ref msdiv' id='msdiv1'>Msdiv 1</a>“Sumukha anupacinantā,<br>
pakkamanti vihaṅgamā;<br>
Gaccha tuvampi mā kaṅkhi,<br>
natthi <span class='var' id='note547' title='bandhe (s2, s3, mr)'>baddhe</span> sahāyatā”.</p>
<p><a class='ref sc' id='sc2'>SC 2</a><a class='ref ms' id='ms23J_772'>Ms 23J_772</a><a class='ref msdiv' id='msdiv2'>Msdiv 2</a>“Gacche vāhaṃ na vā gacche,<br>
na tena amaro siyaṃ;<br>
Sukhitaṃ taṃ upāsitvā,<br>
dukkhitaṃ taṃ kathaṃ jahe.</p>
<p><a class='ref sc' id='sc3'>SC 3</a><a class='ref ms' id='ms23J_773'>Ms 23J_773</a><a class='ref msdiv' id='msdiv3'>Msdiv 3</a>Maraṇaṃ vā tayā saddhiṃ,<br>
jīvitaṃ vā tayā vinā;<br>
Tadeva maraṇaṃ seyyo,<br>
yañce jīve tayā vinā.</p>
<p><a class='ref sc' id='sc4'>SC 4</a><a class='ref ms' id='ms23J_774'>Ms 23J_774</a><a class='ref msdiv' id='msdiv4'>Msdiv 4</a>Nesa dhammo mahārāja,<br>
yaṃ taṃ evaṃ gataṃ jahe;<br>
Yā gati tuyhaṃ sā mayhaṃ,<br>
ruccate vihagādhipa”.</p>
<p><a class='ref sc' id='sc5'>SC 5</a><a class='ref ms' id='ms23J_775'>Ms 23J_775</a><a class='ref msdiv' id='msdiv5'>Msdiv 5</a>“Kā nu pāsena <span class='var' id='note548' title='bandhassa (s2, s3, mr)'>baddhassa</span>,<br>
gati aññā mahānasā;<br>
Sā kathaṃ cetayānassa,<br>
muttassa tava ruccati.</p>
<p><a class='ref sc' id='sc6'>SC 6</a><a class='ref ms' id='ms23J_776'>Ms 23J_776</a><a class='ref msdiv' id='msdiv6'>Msdiv 6</a>Kaṃ vā tvaṃ passase atthaṃ,<br>
mama tuyhañca pakkhima;<br>
Ñātīnaṃ vāvasiṭṭhānaṃ,<br>
ubhinnaṃ jīvitakkhaye.</p>
<p><a class='ref sc' id='sc7'>SC 7</a><a class='ref ms' id='ms23J_777'>Ms 23J_777</a><a class='ref msdiv' id='msdiv7'>Msdiv 7</a>Yaṃ <span class='var' id='note549' title='nu (bj)'>na</span> <span class='var' id='note550' title='... depiccha (bj, pts1) | ... dvepiccha (s2, s3)'>kañcanadepiñcha</span>,<br>
Andhena tamasā gataṃ;<br>
Tādise sañcajaṃ pāṇaṃ,<br>
Kamatthamabhijotaye”.</p>
<p><a class='ref sc' id='sc8'>SC 8</a><a class='ref ms' id='ms23J_778'>Ms 23J_778</a><a class='ref msdiv' id='msdiv8'>Msdiv 8</a>“Kathaṃ nu patataṃ seṭṭha,<br>
Dhamme atthaṃ na <span class='var' id='note551' title='bujjhase (bj)'>bujjhasi</span>;<br>
Dhammo apacito santo,<br>
Atthaṃ dasseti pāṇinaṃ.</p>
<p><a class='ref sc' id='sc9'>SC 9</a><a class='pts' id='pts5.340'></a><a class='ref ms' id='ms23J_779'>Ms 23J_779</a><a class='ref msdiv' id='msdiv9'>Msdiv 9</a>Sohaṃ dhammaṃ apekkhāno,<br>
dhammā catthaṃ samuṭṭhitaṃ;<br>
Bhattiñca tayi sampassaṃ,<br>
nāvakaṅkhāmi jīvitaṃ.</p>
<p><a class='ref sc' id='sc10'>SC 10</a><a class='ref ms' id='ms23J_780'>Ms 23J_780</a><a class='ref msdiv' id='msdiv10'>Msdiv 10</a>Addhā eso sataṃ dhammo,<br>
yo mitto mittamāpade;<br>
Na caje jīvitassāpi,<br>
hetudhammamanussaraṃ”.</p>
<p><a class='ref sc' id='sc11'>SC 11</a><a class='ref ms' id='ms23J_781'>Ms 23J_781</a><a class='ref msdiv' id='msdiv11'>Msdiv 11</a>“Svāyaṃ dhammo ca te ciṇṇo,<br>
bhatti ca viditā mayi;<br>
Kāmaṃ karassu mayhetaṃ,<br>
gacchevānumato mayā.</p>
<p><a class='ref sc' id='sc12'>SC 12</a><a class='ref ms' id='ms23J_782'>Ms 23J_782</a><a class='ref msdiv' id='msdiv12'>Msdiv 12</a>Api tvevaṃ gate kāle,<br>
yaṃ <span class='var' id='note552' title='baddhaṃ (bj) | bandhaṃ (pts1)'>khaṇḍaṃ</span> ñātinaṃ mayā;<br>
Tayā taṃ <span class='var' id='note553' title='buddhisampanna (bj, s2, s3, pts1)'>buddhisampannaṃ</span>,<br>
assa paramasaṃvutaṃ”.</p>
<p><a class='ref sc' id='sc13'>SC 13</a><a class='ref ms' id='ms23J_783'>Ms 23J_783</a><a class='ref msdiv' id='msdiv13'>Msdiv 13</a><span class='var' id='note554' title='icceva (pts1)'>Iccevaṃ</span> mantayantānaṃ,<br>
Ariyānaṃ ariyavuttinaṃ;<br>
Paccadissatha nesādo,<br>
Āturānamivantako.</p>
<p><a class='ref sc' id='sc14'>SC 14</a><a class='ref ms' id='ms23J_784'>Ms 23J_784</a><a class='ref msdiv' id='msdiv14'>Msdiv 14</a>Te sattumabhisañcikkha,<br>
dīgharattaṃ hitā dijā;<br>
Tuṇhīmāsittha ubhayo,<br>
<span class='var' id='note555' title='na ca sañcesu’māsanā (bj, pts1)'>na sañcalesumāsanā</span>.</p>
<p><a class='ref sc' id='sc15'>SC 15</a><a class='ref ms' id='ms23J_785'>Ms 23J_785</a><a class='ref msdiv' id='msdiv15'>Msdiv 15</a>Dhataraṭṭhe ca disvāna,<br>
samuḍḍente tato tato;<br>
Abhikkamatha vegena,<br>
dijasattu dijādhipe.</p>
<p><a class='ref sc' id='sc16'>SC 16</a><a class='ref ms' id='ms23J_786'>Ms 23J_786</a><a class='ref msdiv' id='msdiv16'>Msdiv 16</a>So ca vegenabhikkamma,<br>
āsajja parame dije;<br>
<span class='var' id='note556' title='paccakampittha (bj, s2, s3, pts1)'>Paccakamittha</span> nesādo,<br>
baddhā iti vicintayaṃ.</p>
<p><a class='ref sc' id='sc17'>SC 17</a><a class='ref ms' id='ms23J_787'>Ms 23J_787</a><a class='ref msdiv' id='msdiv17'>Msdiv 17</a>Ekaṃva baddhamāsīnaṃ,<br>
abaddhañca punāparaṃ;<br>
Āsajja baddhamāsīnaṃ,<br>
pekkhamānamadīnavaṃ.</p>
<p><a class='ref sc' id='sc18'>SC 18</a><a class='ref ms' id='ms23J_788'>Ms 23J_788</a><a class='ref msdiv' id='msdiv18'>Msdiv 18</a>Tato so vimatoyeva,<br>
paṇḍare ajjhabhāsatha;<br>
Pavaḍḍhakāye āsīne,<br>
dijasaṅghagaṇādhipe.</p>
<p><a class='ref sc' id='sc19'>SC 19</a><a class='ref ms' id='ms23J_789'>Ms 23J_789</a><a class='ref msdiv' id='msdiv19'>Msdiv 19</a>“Yannu pāsena mahatā,<br>
baddho na kurute disaṃ;<br>
Atha kasmā abaddho tvaṃ,<br>
balī pakkhi na gacchasi.</p>
<p><a class='ref sc' id='sc20'>SC 20</a><a class='ref ms' id='ms23J_790'>Ms 23J_790</a><a class='ref msdiv' id='msdiv20'>Msdiv 20</a>Kiṃ nu <span class='var' id='note557' title='tā’yaṃ (bj, pts1, mr)'>tyāyaṃ</span> dijo hoti,<br>
mutto baddhaṃ upāsasi;<br>
Ohāya sakuṇā yanti,<br>
kiṃ eko avahīyasi”.</p>
<p><a class='ref sc' id='sc21'>SC 21</a><a class='ref ms' id='ms23J_791'>Ms 23J_791</a><a class='ref msdiv' id='msdiv21'>Msdiv 21</a>“Rājā me so dijāmitta,<br>
sakhā pāṇasamo ca me;<br>
Neva naṃ vijahissāmi,<br>
yāva kālassa pariyāyaṃ”.</p>
<p><a class='ref sc' id='sc22'>SC 22</a><a class='pts' id='pts5.341'></a><a class='ref ms' id='ms23J_792'>Ms 23J_792</a><a class='ref msdiv' id='msdiv22'>Msdiv 22</a>“Kathaṃ panāyaṃ vihaṅgo,<br>
nāddasa pāsamoḍḍitaṃ;<br>
Padañhetaṃ mahantānaṃ,<br>
boddhumarahanti āpadaṃ”.</p>
<p><a class='ref sc' id='sc23'>SC 23</a><a class='ref ms' id='ms23J_793'>Ms 23J_793</a><a class='ref msdiv' id='msdiv23'>Msdiv 23</a>“Yadā parābhavo hoti,<br>
poso jīvitasaṅkhaye;<br>
Atha jālañca pāsañca,<br>
āsajjāpi na bujjhati.</p>
<p><a class='ref sc' id='sc24'>SC 24</a><a class='ref ms' id='ms23J_794'>Ms 23J_794</a><a class='ref msdiv' id='msdiv24'>Msdiv 24</a>Api tveva mahāpañña,<br>
pāsā bahuvidhā <span class='var' id='note558' title='katā (s2, s3, mr)'>tatā</span>;<br>
<span class='var' id='note559' title='gūḷhamāsajja (bj, pts1)'>Guyhamāsajja</span> bajjhanti,<br>
athevaṃ jīvitakkhaye”.</p>
<p><a class='ref sc' id='sc25'>SC 25</a><a class='pts' id='pts5.343'></a><a class='ref ms' id='ms23J_795'>Ms 23J_795</a><a class='ref msdiv' id='msdiv25'>Msdiv 25</a>“Api nāyaṃ tayā saddhiṃ,<br>
<span class='var' id='note560' title='sambhāsassa (bj, pts1)'>saṃvāsassa</span> sukhudrayo;<br>
Api no anumaññāsi,<br>
api no jīvitaṃ dade”.</p>
<p><a class='ref sc' id='sc26'>SC 26</a><a class='ref ms' id='ms23J_796'>Ms 23J_796</a><a class='ref msdiv' id='msdiv26'>Msdiv 26</a>“Na ceva me tvaṃ baddhosi,<br>
napi icchāmi te vadhaṃ;<br>
Kāmaṃ khippamito gantvā,<br>
jīva tvaṃ anigho ciraṃ”.</p>
<p><a class='ref sc' id='sc27'>SC 27</a><a class='ref ms' id='ms23J_797'>Ms 23J_797</a><a class='ref msdiv' id='msdiv27'>Msdiv 27</a>“<span class='var' id='note561' title='na vāhametaṃ (bj)'>Nevāhametamicchāmi</span>,<br>
aññatretassa jīvitā;<br>
Sace ekena tuṭṭhosi,<br>
muñcetaṃ mañca bhakkhaya.</p>
<p><a class='ref sc' id='sc28'>SC 28</a><a class='ref ms' id='ms23J_798'>Ms 23J_798</a><a class='ref msdiv' id='msdiv28'>Msdiv 28</a>Ārohapariṇāhena,<br>
<span class='var' id='note562' title='tulyasmā (bj, s2, s3, pts1) | tulyāmhā (mr)'>tulyāsmā</span> vayasā ubho;<br>
Na te lābhena <span class='var' id='note563' title='jinatthi (bj, s2, s3) | jīnatthi (pts1)'>jīvatthi</span>,<br>
etena niminā tuvaṃ.</p>
<p><a class='ref sc' id='sc29'>SC 29</a><a class='ref ms' id='ms23J_799'>Ms 23J_799</a><a class='ref msdiv' id='msdiv29'>Msdiv 29</a>Tadiṅgha <span class='var' id='note564' title='samavekkhassu (bj, pts1)'>samapekkhassu</span>,<br>
hotu giddhi <span class='var' id='note565' title='tavāsmasu (bj, pts1) | tavasmasu (s2, s3)'>tavamhasu</span>;<br>
Maṃ pubbe bandha pāsena,<br>
pacchā muñca dijādhipaṃ.</p>
<p><a class='ref sc' id='sc30'>SC 30</a><a class='ref ms' id='ms23J_800'>Ms 23J_800</a><a class='ref msdiv' id='msdiv30'>Msdiv 30</a>Tāvadeva ca te lābho,<br>
<span class='var' id='note566' title='katassa (bj, s2, s3) | katassā (pts1)'>katāssa</span> yācanāya ca;<br>
Mitti ca dhataraṭṭhehi,<br>
yāvajīvāya te siyā”.</p>
<p><a class='ref sc' id='sc31'>SC 31</a><a class='ref ms' id='ms23J_801'>Ms 23J_801</a><a class='ref msdiv' id='msdiv31'>Msdiv 31</a>“Passantu no mahāsaṃghā,<br>
tayā muttaṃ ito gataṃ;<br>
Mittāmaccā ca bhaccā ca,<br>
puttadārā ca bandhavā.</p>
<p><a class='ref sc' id='sc32'>SC 32</a><a class='ref ms' id='ms23J_802'>Ms 23J_802</a><a class='ref msdiv' id='msdiv32'>Msdiv 32</a>Na ca te tādisā mittā,<br>
<span class='var' id='note567' title='bahunnaṃ (bj, pts1)'>bahūnaṃ</span> idha vijjati;<br>
Yathā tvaṃ dhataraṭṭhassa,<br>
pāṇasādhāraṇo sakhā.</p>
<p><a class='ref sc' id='sc33'>SC 33</a><a class='ref ms' id='ms23J_803'>Ms 23J_803</a><a class='ref msdiv' id='msdiv33'>Msdiv 33</a>So te sahāyaṃ muñcāmi,<br>
hotu rājā tavānugo;<br>
Kāmaṃ khippamito gantvā,<br>
ñātimajjhe virocatha”.</p>
<p><a class='ref sc' id='sc34'>SC 34</a><a class='pts' id='pts5.344'></a><a class='ref ms' id='ms23J_804'>Ms 23J_804</a><a class='ref msdiv' id='msdiv34'>Msdiv 34</a>“So patīto pamuttena,<br>
<span class='var' id='note568' title='bhattuno (s2)'>bhattunā</span> bhattugāravo;<br>
Ajjhabhāsatha <span class='var' id='note569' title='vaṅkaṅgo (s2, s3)'>vakkaṅgo</span>,<br>
vācaṃ kaṇṇasukhaṃ bhaṇaṃ.</p>
<p><a class='ref sc' id='sc35'>SC 35</a><a class='ref ms' id='ms23J_805'>Ms 23J_805</a><a class='ref msdiv' id='msdiv35'>Msdiv 35</a>Evaṃ luddaka nandassu,<br>
saha sabbehi ñātibhi;<br>
Yathāhamajja nandāmi,<br>
muttaṃ disvā dijādhipaṃ”.</p>
<p><a class='ref sc' id='sc36'>SC 36</a><a class='pts' id='pts5.345'></a><a class='ref ms' id='ms23J_806'>Ms 23J_806</a><a class='ref msdiv' id='msdiv36'>Msdiv 36</a>“Ehi taṃ anusikkhāmi,<br>
Yathā tvamapi lacchase;<br>
Lābhaṃ <span class='var' id='note570' title='yathāyaṃ (bj, pts1)'>tavāyaṃ</span> dhataraṭṭho,<br>
Pāpaṃ kiñci na dakkhati.</p>
<p><a class='ref sc' id='sc37'>SC 37</a><a class='ref ms' id='ms23J_807'>Ms 23J_807</a><a class='ref msdiv' id='msdiv37'>Msdiv 37</a>Khippamantepuraṃ <span class='var' id='note571' title='gantvā (s2, s3, mr)'>netvā</span>,<br>
rañño dassehi no ubho;<br>
Abaddhe pakatibhūte,<br>
<span class='var' id='note572' title='kāce (pts1)'>kāje</span> ubhayato ṭhite.</p>
<p><a class='ref sc' id='sc38'>SC 38</a><a class='ref ms' id='ms23J_808'>Ms 23J_808</a><a class='ref msdiv' id='msdiv38'>Msdiv 38</a>Dhataraṭṭhā mahārāja,<br>
haṃsādhipatino ime;<br>
Ayañhi rājā haṃsānaṃ,<br>
ayaṃ senāpatītaro.</p>
<p><a class='ref sc' id='sc39'>SC 39</a><a class='ref ms' id='ms23J_809'>Ms 23J_809</a><a class='ref msdiv' id='msdiv39'>Msdiv 39</a>Asaṃsayaṃ imaṃ disvā,<br>
haṃsarājaṃ narādhipo;<br>
Patīto sumano <span class='var' id='note573' title='citto (mr)'>vitto</span>,<br>
bahuṃ dassati te dhanaṃ”.</p>
<p><a class='ref sc' id='sc40'>SC 40</a><a class='pts' id='pts5.346'></a><a class='ref ms' id='ms23J_810'>Ms 23J_810</a><a class='ref msdiv' id='msdiv40'>Msdiv 40</a>Tassa taṃ vacanaṃ sutvā,<br>
kammunā upapādayi;<br>
Khippamantepuraṃ gantvā,<br>
rañño haṃse adassayi;<br>
Abaddhe pakatibhūte,<br>
kāje ubhayato ṭhite.</p>
<p><a class='ref sc' id='sc41'>SC 41</a><a class='ref ms' id='ms23J_811'>Ms 23J_811</a><a class='ref msdiv' id='msdiv41'>Msdiv 41</a>“Dhataraṭṭhā mahārāja,<br>
haṃsādhipatino ime;<br>
Ayañhi rājā haṃsānaṃ,<br>
ayaṃ senāpatītaro”.</p>
<p><a class='ref sc' id='sc42'>SC 42</a><a class='ref ms' id='ms23J_812'>Ms 23J_812</a><a class='ref msdiv' id='msdiv42'>Msdiv 42</a>“Kathaṃ panime <span class='var' id='note574' title='vihagā (bj, pts1)'>vihaṅgā</span>,<br>
tava <span class='var' id='note575' title='hatthattha’māgatā (bj, s2, s3, pts1)'>hatthattamāgatā</span>;<br>
Kathaṃ luddo mahantānaṃ,<br>
issare idha ajjhagā”.</p>
<p><a class='ref sc' id='sc43'>SC 43</a><a class='ref ms' id='ms23J_813'>Ms 23J_813</a><a class='ref msdiv' id='msdiv43'>Msdiv 43</a>“Vihitā santime pāsā,<br>
pallalesu janādhipa;<br>
Yaṃ yadāyatanaṃ maññe,<br>
dijānaṃ pāṇarodhanaṃ.</p>
<p><a class='ref sc' id='sc44'>SC 44</a><a class='ref ms' id='ms23J_814'>Ms 23J_814</a><a class='ref msdiv' id='msdiv44'>Msdiv 44</a>Tādisaṃ pāsamāsajja,<br>
haṃsarājā abajjhatha;<br>
Taṃ abaddho upāsīno,<br>
mamāyaṃ ajjhabhāsatha.</p>
<p><a class='ref sc' id='sc45'>SC 45</a><a class='ref ms' id='ms23J_815'>Ms 23J_815</a><a class='ref msdiv' id='msdiv45'>Msdiv 45</a>Sudukkaraṃ anariyehi,<br>
dahate bhāvamuttamaṃ;<br>
Bhatturatthe parakkanto,<br>
<span class='var' id='note576' title='dhamme yutto (bj, pts1)'>dhammayutto</span> vihaṅgamo.</p>
<p><a class='ref sc' id='sc46'>SC 46</a><a class='ref ms' id='ms23J_816'>Ms 23J_816</a><a class='ref msdiv' id='msdiv46'>Msdiv 46</a><span class='var' id='note577' title='attanoyaṃ (s2, s3)'>Attanāyaṃ</span> cajitvāna,<br>
jīvitaṃ jīvitāraho;<br>
Anutthunanto āsīno,<br>
bhattu yācittha jīvitaṃ.</p>
<p><a class='ref sc' id='sc47'>SC 47</a><a class='ref ms' id='ms23J_817'>Ms 23J_817</a><a class='ref msdiv' id='msdiv47'>Msdiv 47</a>Tassa taṃ vacanaṃ sutvā,<br>
pasādamahamajjhagā;<br>
Tato naṃ <span class='var' id='note578' title='pāmuñciṃ (pts1, mr)'>pāmuciṃ</span> pāsā,<br>
anuññāsiṃ sukhena ca.</p>
<p><a class='ref sc' id='sc48'>SC 48</a><a class='ref ms' id='ms23J_818'>Ms 23J_818</a><a class='ref msdiv' id='msdiv48'>Msdiv 48</a>So patīto pamuttena,<br>
bhattunā bhattugāravo;<br>
Ajjhabhāsatha vakkaṅgo,<br>
vācaṃ kaṇṇasukhaṃ bhaṇaṃ.</p>
<p><a class='ref sc' id='sc49'>SC 49</a><a class='ref ms' id='ms23J_819'>Ms 23J_819</a><a class='ref msdiv' id='msdiv49'>Msdiv 49</a>‘Evaṃ luddaka nandassu,<br>
saha sabbehi ñātibhi;<br>
Yathāhamajja nandāmi,<br>
muttaṃ disvā dijādhipaṃ.</p>
<p><a class='ref sc' id='sc50'>SC 50</a><a class='ref ms' id='ms23J_820'>Ms 23J_820</a><a class='ref msdiv' id='msdiv50'>Msdiv 50</a>Ehi taṃ anusikkhāmi,<br>
yathā tvamapi lacchase;<br>
Lābhaṃ tavāyaṃ dhataraṭṭho,<br>
pāpaṃ kiñci na dakkhati.</p>
<p><a class='ref sc' id='sc51'>SC 51</a><a class='ref ms' id='ms23J_821'>Ms 23J_821</a><a class='ref msdiv' id='msdiv51'>Msdiv 51</a>Khippamantepuraṃ <span class='var' id='note579' title='gantvā (sabbattha)'>netvā</span>,<br>
rañño dassehi no ubho;<br>
Abaddhe pakatibhūte,<br>
kāje ubhayato ṭhite.</p>
<p><a class='ref sc' id='sc52'>SC 52</a><a class='ref ms' id='ms23J_822'>Ms 23J_822</a><a class='ref msdiv' id='msdiv52'>Msdiv 52</a>“Dhataraṭṭhā mahārāja,<br>
haṃsādhipatino ime;<br>
Ayañhi rājā haṃsānaṃ,<br>
ayaṃ senāpatītaro”.</p>
<p><a class='ref sc' id='sc53'>SC 53</a><a class='ref ms' id='ms23J_823'>Ms 23J_823</a><a class='ref msdiv' id='msdiv53'>Msdiv 53</a>Asaṃsayaṃ imaṃ disvā,<br>
haṃsarājaṃ narādhipo;<br>
Patīto sumano vitto,<br>
bahuṃ dassati te dhanaṃ’.</p>
<p><a class='ref sc' id='sc54'>SC 54</a><a class='pts' id='pts5.347'></a><a class='ref ms' id='ms23J_824'>Ms 23J_824</a><a class='ref msdiv' id='msdiv54'>Msdiv 54</a>Evametassa vacanā,<br>
ānītāme ubho mayā;<br>
Ettheva hi ime <span class='var' id='note580' title='assu (bj, s2, s3, pts1)'>āsuṃ</span>,<br>
ubho anumatā mayā.</p>
<p><a class='ref sc' id='sc55'>SC 55</a><a class='ref ms' id='ms23J_825'>Ms 23J_825</a><a class='ref msdiv' id='msdiv55'>Msdiv 55</a>Soyaṃ evaṃ gato pakkhī,<br>
dijo paramadhammiko;<br>
Mādisassa hi luddassa,<br>
janayeyyātha maddavaṃ.</p>
<p><a class='ref sc' id='sc56'>SC 56</a><a class='ref ms' id='ms23J_826'>Ms 23J_826</a><a class='ref msdiv' id='msdiv56'>Msdiv 56</a>Upāyanañca te deva,<br>
nāññaṃ passāmi edisaṃ;<br>
Sabbasākuṇikāgāme,<br>
taṃ passa manujādhipa”.</p>
<p><a class='ref sc' id='sc57'>SC 57</a><a class='pts' id='pts5.348'></a><a class='ref ms' id='ms23J_827'>Ms 23J_827</a><a class='ref msdiv' id='msdiv57'>Msdiv 57</a>Disvā nisinnaṃ rājānaṃ,<br>
pīṭhe sovaṇṇaye subhe;<br>
Ajjhabhāsatha vakkaṅgo,<br>
vācaṃ kaṇṇasukhaṃ bhaṇaṃ.</p>
<p><a class='ref sc' id='sc58'>SC 58</a><a class='ref ms' id='ms23J_828'>Ms 23J_828</a><a class='ref msdiv' id='msdiv58'>Msdiv 58</a>“Kaccinnu bhoto kusalaṃ,<br>
kacci bhoto anāmayaṃ;<br>
Kacci raṭṭhamidaṃ phītaṃ,<br>
dhammena <span class='var' id='note581' title='... manusissati (bj, pts1)'>manusāsasi</span>”.</p>
<p><a class='ref sc' id='sc59'>SC 59</a><a class='ref ms' id='ms23J_829'>Ms 23J_829</a><a class='ref msdiv' id='msdiv59'>Msdiv 59</a>“Kusalañceva me haṃsa,<br>
Atho haṃsa anāmayaṃ;<br>
Atho raṭṭhamidaṃ phītaṃ,<br>
Dhammena <span class='var' id='note582' title='... manusissati (bj, pts1)'>manusāsahaṃ</span>”.</p>
<p><a class='ref sc' id='sc60'>SC 60</a><a class='ref ms' id='ms23J_830'>Ms 23J_830</a><a class='ref msdiv' id='msdiv60'>Msdiv 60</a>“Kacci bhoto amaccesu,<br>
doso koci na vijjati;<br>
<span class='var' id='note583' title='kaccinnu (bj, pts1)'>Kacci ca</span> te tavatthesu,<br>
nāvakaṅkhanti jīvitaṃ”.</p>
<p><a class='ref sc' id='sc61'>SC 61</a><a class='ref ms' id='ms23J_831'>Ms 23J_831</a><a class='ref msdiv' id='msdiv61'>Msdiv 61</a>“Athopi me amaccesu,<br>
doso koci na vijjati;<br>
<span class='var' id='note584' title='athopime (pts1)'>Athopi te</span> mamatthesu,<br>
nāvakaṅkhanti jīvitaṃ”.</p>
<p><a class='ref sc' id='sc62'>SC 62</a><a class='ref ms' id='ms23J_832'>Ms 23J_832</a><a class='ref msdiv' id='msdiv62'>Msdiv 62</a>“Kacci te sādisī bhariyā,<br>
assavā piyabhāṇinī;<br>
Puttarūpayasūpetā,<br>
tava chandavasānugā”.</p>
<p><a class='ref sc' id='sc63'>SC 63</a><a class='ref ms' id='ms23J_833'>Ms 23J_833</a><a class='ref msdiv' id='msdiv63'>Msdiv 63</a>“Atho me sādisī bhariyā,<br>
assavā piyabhāṇinī;<br>
Puttarūpayasūpetā,<br>
mama chandavasānugā.</p>
<p><a class='ref sc' id='sc64'>SC 64</a><a class='pts' id='pts5.349'></a><a class='ref ms' id='ms23J_834'>Ms 23J_834</a><a class='ref msdiv' id='msdiv64'>Msdiv 64</a><span class='var' id='note585' title='bhavaṃ tu (bj, pts1) | bhavannu (s2, s3)'>Bhavantaṃ</span> kacci nu mahā-<br>
<span class='var' id='note586' title='... hatthatthataṃ (bj, s2, s3, pts1)'>sattuhatthattataṃ</span> gato;<br>
Dukkhamāpajji vipulaṃ,<br>
tasmiṃ paṭhamamāpade.</p>
<p><a class='ref sc' id='sc65'>SC 65</a><a class='ref ms' id='ms23J_835'>Ms 23J_835</a><a class='ref msdiv' id='msdiv65'>Msdiv 65</a>Kacci yantāpatitvāna,<br>
daṇḍena samapothayi;<br>
Evametesaṃ jammānaṃ,<br>
<span class='var' id='note587' title='pākatikaṃ (bj, pts1)'>pātikaṃ</span> bhavati tāvade”.</p>
<p><a class='ref sc' id='sc66'>SC 66</a><a class='ref ms' id='ms23J_836'>Ms 23J_836</a><a class='ref msdiv' id='msdiv66'>Msdiv 66</a>“Khemamāsi mahārāja,<br>
<span class='var' id='note588' title='evamāpadi saṃsati (bj, pts1) | evamāpariyāsati (s2, s3)'>evamāpadiyā sati</span>;<br>
Na cāyaṃ kiñci rasmāsu,<br>
sattūva samapajjatha.</p>
<p><a class='ref sc' id='sc67'>SC 67</a><a class='ref ms' id='ms23J_837'>Ms 23J_837</a><a class='ref msdiv' id='msdiv67'>Msdiv 67</a>Paccagamittha nesādo,<br>
pubbeva ajjhabhāsatha;<br>
Tadāyaṃ sumukhoyeva,<br>
paṇḍito paccabhāsatha.</p>
<p><a class='ref sc' id='sc68'>SC 68</a><a class='ref ms' id='ms23J_838'>Ms 23J_838</a><a class='ref msdiv' id='msdiv68'>Msdiv 68</a>Tassa taṃ vacanaṃ sutvā,<br>
pasādamayamajjhagā;<br>
Tato maṃ pāmucī pāsā,<br>
anuññāsi sukhena ca.</p>
<p><a class='ref sc' id='sc69'>SC 69</a><a class='ref ms' id='ms23J_839'>Ms 23J_839</a><a class='ref msdiv' id='msdiv69'>Msdiv 69</a>Idañca sumukheneva,<br>
etadatthāya cintitaṃ;<br>
Bhoto <span class='var' id='note589' title='sakāse āgamanaṃ (bj, s2, s3, pts1)'>sakāsegamanaṃ</span>,<br>
etassa dhanamicchatā”.</p>
<p><a class='ref sc' id='sc70'>SC 70</a><a class='ref ms' id='ms23J_840'>Ms 23J_840</a><a class='ref msdiv' id='msdiv70'>Msdiv 70</a>“Svāgatañcevidaṃ bhavataṃ,<br>
patīto casmi dassanā;<br>
Eso cāpi bahuṃ vittaṃ,<br>
labhataṃ <span class='var' id='note590' title='yāvaticchati (bj) | yāvat’icchīti (pts1)'>yāvadicchati</span>”.</p>
<p><a class='ref sc' id='sc71'>SC 71</a><a class='pts' id='pts5.350'></a><a class='ref ms' id='ms23J_841'>Ms 23J_841</a><a class='ref msdiv' id='msdiv71'>Msdiv 71</a>Santappayitvā nesādaṃ,<br>
bhogehi manujādhipo;<br>
Ajjhabhāsatha vakkaṅgaṃ,<br>
vācaṃ kaṇṇasukhaṃ bhaṇaṃ.</p>
<p><a class='ref sc' id='sc72'>SC 72</a><a class='ref ms' id='ms23J_842'>Ms 23J_842</a><a class='ref msdiv' id='msdiv72'>Msdiv 72</a>“Yaṃ khalu dhammamādhīnaṃ,<br>
vaso vattati kiñcanaṃ;<br>
<span class='var' id='note591' title='sabbatthissariyaṃ bhavataṃ (bj, s2, s3, pts1) | sabbissariyaṃ bhavataṃ (mr)'>Sabbatthissariyaṃ tava</span>,<br>
taṃ <span class='var' id='note592' title='pasāsatha (bj, s2, s3, pts1)'>pasāsa</span> yadicchatha.</p>
<p><a class='ref sc' id='sc73'>SC 73</a><a class='ref ms' id='ms23J_843'>Ms 23J_843</a><a class='ref msdiv' id='msdiv73'>Msdiv 73</a>Dānatthaṃ upabhottuṃ vā,<br>
yaṃ caññaṃ upakappati;<br>
Etaṃ dadāmi vo vittaṃ,<br>
<span class='var' id='note593' title='isseraṃ (bj) | issaraṃ (pts1)'>issariyaṃ</span> vissajāmi vo”.</p>
<p><a class='ref sc' id='sc74'>SC 74</a><a class='pts' id='pts5.351'></a><a class='ref ms' id='ms23J_844'>Ms 23J_844</a><a class='ref msdiv' id='msdiv74'>Msdiv 74</a>“Yathā ca myāyaṃ sumukho,<br>
ajjhabhāseyya paṇḍito;<br>
Kāmasā buddhisampanno,<br>
taṃ myāssa paramappiyaṃ”.</p>
<p><a class='ref sc' id='sc75'>SC 75</a><a class='ref ms' id='ms23J_845'>Ms 23J_845</a><a class='ref msdiv' id='msdiv75'>Msdiv 75</a>“Ahaṃ khalu mahārāja,<br>
nāgarājārivantaraṃ;<br>
Paṭivattuṃ na sakkomi,<br>
na me so vinayo siyā.</p>
<p><a class='ref sc' id='sc76'>SC 76</a><a class='ref ms' id='ms23J_846'>Ms 23J_846</a><a class='ref msdiv' id='msdiv76'>Msdiv 76</a>Amhākañceva <span class='var' id='note594' title='yo (bj, pts1)'>so</span> seṭṭho,<br>
tvañca uttamasattavo;<br>
Bhūmipālo manussindo,<br>
pūjā bahūhi hetuhi.</p>
<p><a class='ref sc' id='sc77'>SC 77</a><a class='ref ms' id='ms23J_847'>Ms 23J_847</a><a class='ref msdiv' id='msdiv77'>Msdiv 77</a>Tesaṃ ubhinnaṃ bhaṇataṃ,<br>
vattamāne vinicchaye;<br>
<span class='var' id='note595' title='nāntaraṃ (bj, pts1)'>Nantaraṃ</span> paṭivattabbaṃ,<br>
<span class='var' id='note596' title='pesena (mr)'>pessena</span> manujādhipa”.</p>
<p><a class='ref sc' id='sc78'>SC 78</a><a class='ref ms' id='ms23J_848'>Ms 23J_848</a><a class='ref msdiv' id='msdiv78'>Msdiv 78</a>“Dhammena kira nesādo,<br>
paṇḍito aṇḍajo iti;<br>
Na heva akatattassa,<br>
nayo etādiso siyā.</p>
<p><a class='ref sc' id='sc79'>SC 79</a><a class='ref ms' id='ms23J_849'>Ms 23J_849</a><a class='ref msdiv' id='msdiv79'>Msdiv 79</a>Evaṃ aggapakatimā,<br>
evaṃ uttamasattavo;<br>
Yāvatatthi mayā diṭṭhā,<br>
nāññaṃ passāmi edisaṃ.</p>
<p><a class='ref sc' id='sc80'>SC 80</a><a class='ref ms' id='ms23J_850'>Ms 23J_850</a><a class='ref msdiv' id='msdiv80'>Msdiv 80</a>Tuṭṭhosmi vo pakatiyā,<br>
vākyena madhurena ca;<br>
Eso cāpi mamacchando,<br>
ciraṃ passeyya vo ubho”.</p>
<p><a class='ref sc' id='sc81'>SC 81</a><a class='pts' id='pts5.352'></a><a class='ref ms' id='ms23J_851'>Ms 23J_851</a><a class='ref msdiv' id='msdiv81'>Msdiv 81</a>“<span class='var' id='note597' title='yaṃkiñci (pts1)'>Yaṃ kiccaṃ</span> parame mitte,<br>
<span class='var' id='note598' title='... rasmāsu (bj, pts1)'>katamasmāsu</span> taṃ tayā;<br>
Pattā nissaṃsayaṃ <span class='var' id='note599' title='tyamhā (bj, s2, s3)'>tyāmhā</span>,<br>
bhattirasmāsu yā tava.</p>
<p><a class='ref sc' id='sc82'>SC 82</a><a class='ref ms' id='ms23J_852'>Ms 23J_852</a><a class='ref msdiv' id='msdiv82'>Msdiv 82</a>Aduñca nūna sumahā,<br>
ñātisaṅghassa mantaraṃ;<br>
Adassanena <span class='var' id='note600' title='amhākaṃ (pts1)'>asmākaṃ</span>,<br>
dukkhaṃ bahūsu pakkhisu.</p>
<p><a class='ref sc' id='sc83'>SC 83</a><a class='ref ms' id='ms23J_853'>Ms 23J_853</a><a class='ref msdiv' id='msdiv83'>Msdiv 83</a>Tesaṃ sokavighātāya,<br>
Tayā anumatā mayaṃ;<br>
Taṃ padakkhiṇato katvā,<br>
<span class='var' id='note601' title='ñātī (bj, s2, s3, pts1)'>Ñātiṃ</span> <span class='var' id='note602' title='passemarindama (bj, pts1)'>passemurindama</span>.</p>
<p><a class='ref sc' id='sc84'>SC 84</a><a class='ref ms' id='ms23J_854'>Ms 23J_854</a><a class='ref msdiv' id='msdiv84'>Msdiv 84</a>Addhāhaṃ vipulaṃ pītiṃ,<br>
bhavataṃ vindāmi dassanā;<br>
Eso cāpi mahā attho,<br>
ñātivissāsanā siyā”.</p>
<p><a class='ref sc' id='sc85'>SC 85</a><a class='pts' id='pts5.353'></a><a class='ref ms' id='ms23J_855'>Ms 23J_855</a><a class='ref msdiv' id='msdiv85'>Msdiv 85</a>Idaṃ vatvā <span class='var' id='note603' title='dhataraṭṭhā (bj)'>dhataraṭṭho</span>,<br>
haṃsarājā narādhipaṃ;<br>
<span class='var' id='note604' title='uttamajavamattāya (bj, pts1)'>Uttamaṃ javamanvāya</span>,<br>
ñātisaṅghaṃ upāgamuṃ.</p>
<p><a class='ref sc' id='sc86'>SC 86</a><a class='ref ms' id='ms23J_856'>Ms 23J_856</a><a class='ref msdiv' id='msdiv86'>Msdiv 86</a>Te aroge anuppatte,<br>
disvāna parame dije;<br>
Kekāti makaruṃ haṃsā,<br>
puthusaddo ajāyatha.</p>
<p><a class='ref sc' id='sc87'>SC 87</a><a class='ref ms' id='ms23J_857'>Ms 23J_857</a><a class='ref msdiv' id='msdiv87'>Msdiv 87</a>Te patītā pamuttena,<br>
bhattunā bhattugāravā;<br>
Samantā <span class='var' id='note605' title='parikariṃsu (bj, s2, s3, pts1)'>parikiriṃsu</span>,<br>
aṇḍajā laddhapaccayā.</p>
<p><a class='ref sc' id='sc88'>SC 88</a><a class='ref ms' id='ms23J_858'>Ms 23J_858</a><a class='ref msdiv' id='msdiv88'>Msdiv 88</a>Evaṃ mittavataṃ atthā,<br>
sabbe honti padakkhiṇā;<br>
Haṃsā yathā dhataraṭṭhā,<br>
ñātisaṅghaṃ upāgamunti.</p>
</blockquote>
<p class='endsutta'><a class='ref sc' id='sc89'>SC 89</a><a class='ref ms' id='ms23J_859'>Ms 23J_859</a><span class='var' id='note606' title='cullahaṃsajātakaṃ (bj, s2, s3, pts1)'>Cūḷahaṃsajātakaṃ</span> paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
