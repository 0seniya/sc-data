<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja485' lang='pli'>
<header>
<ul>
<li class='division'>Jātaka</li>
<li>Pakiṇṇakanipāta</li>
<li>Sālikedāravagga</li>
</ul>
<h1>485. Candakinnarījātaka</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='pts' id='pts4.284'></a><a class='ref ms' id='ms22J_2566'>Ms 22J_2566</a><a class='ref msdiv' id='msdiv18'>Msdiv 18</a>“Upanīyatidaṃ maññe,<br>
cande <span class='var' id='note1581' title=' lohitamadena majjāmi; vijahāmi jīvitaṃ pāṇā (sī1, pā1) | lohitamaddane; ajjāpi vijahāmi jīvitaṃ pāṇā (syā2, syā3)'>lohitamaddane;<br>
Ajja jahāmi jīvitaṃ,<br>
pāṇā</span> me cande nirujjhanti.</p>
<p><a class='ref sc' id='sc2'>SC 2</a><a class='ref ms' id='ms22J_2567'>Ms 22J_2567</a><a class='ref msdiv' id='msdiv19'>Msdiv 19</a><span class='var' id='note1583' title='osadhi (bj, s2, s3, pts1) | osaṭṭhi (mr) | osati (abhinavaṭīkā) | osīdati (?)'>Osīdi</span> me <span class='var' id='note1584' title='dukkhaṃ me (bj, pts1)'>dukkhaṃ</span> hadayaṃ,<br>
Me ḍayhate nitammāmi;<br>
Tava candiyā socantiyā,<br>
Na naṃ aññehi sokehi.</p>
<p><a class='ref sc' id='sc3'>SC 3</a><a class='ref ms' id='ms22J_2568'>Ms 22J_2568</a><a class='ref msdiv' id='msdiv20'>Msdiv 20</a>Tiṇamiva vanamiva <span class='var' id='note1585' title='miyyāmi (bj, pts1)'>milāyāmi</span>,<br>
Nadī <span class='var' id='note1586' title='aparipuṇṇiyāva (bj, pts1)'>aparipuṇṇāva</span> sussāmi;<br>
Tava candiyā socantiyā,<br>
Na naṃ aññehi sokehi.</p>
<p><a class='ref sc' id='sc4'>SC 4</a><a class='ref ms' id='ms22J_2569'>Ms 22J_2569</a><a class='ref msdiv' id='msdiv21'>Msdiv 21</a><span class='var' id='note1587' title='vassaṃva sare pāde (bj) | vassaṃva sare pabbatapāde (pts1)'>Vassamiva sare pāde</span>,<br>
Imāni assūni vattare mayhaṃ;<br>
Tava candiyā socantiyā,<br>
Na naṃ aññehi sokehi”.</p>
<p><a class='ref sc' id='sc5'>SC 5</a><a class='pts' id='pts4.285'></a><a class='ref ms' id='ms22J_2570'>Ms 22J_2570</a><a class='ref msdiv' id='msdiv22'>Msdiv 22</a>“<span class='var' id='note1588' title='pāposi kho (bj) | pāpo kho (s2, s3, pts1)'>Pāpo khosi</span> rājaputta,<br>
Yo me <span class='var' id='note1589' title='icchita (bj, s2, s3, pts1)'>icchitaṃ</span> patiṃ varākiyā;<br>
Vijjhasi vanamūlasmiṃ,<br>
Soyaṃ viddho chamā seti.</p>
<p><a class='ref sc' id='sc6'>SC 6</a><a class='ref ms' id='ms22J_2571'>Ms 22J_2571</a><a class='ref msdiv' id='msdiv23'>Msdiv 23</a>Imaṃ mayhaṃ hadayasokaṃ,<br>
Paṭimuñcatu rājaputta tava mātā;<br>
Yo mayhaṃ hadayasoko,<br>
Kimpurisaṃ avekkhamānāya.</p>
<p><a class='ref sc' id='sc7'>SC 7</a><a class='ref ms' id='ms22J_2572'>Ms 22J_2572</a><a class='ref msdiv' id='msdiv24'>Msdiv 24</a>Imaṃ mayhaṃ hadayasokaṃ,<br>
Paṭimuñcatu rājaputta tava jāyā;<br>
Yo mayhaṃ hadayasoko,<br>
Kimpurisaṃ avekkhamānāya.</p>
<p><a class='ref sc' id='sc8'>SC 8</a><a class='ref ms' id='ms22J_2573'>Ms 22J_2573</a><a class='ref msdiv' id='msdiv25'>Msdiv 25</a>Mā ca <span class='var' id='note1590' title='putte (bj, pts1)'>puttaṃ</span> mā ca patiṃ,<br>
Addakkhi rājaputta tava mātā;<br>
Yo kimpurisaṃ avadhi,<br>
Adūsakaṃ <span class='var' id='note1591' title='mayhaṃ kāmāhi (s2, s3) | mayhaṃ kāmā (mr)'>mayha kāmā hi</span>.</p>
<p><a class='ref sc' id='sc9'>SC 9</a><a class='ref ms' id='ms22J_2574'>Ms 22J_2574</a><a class='ref msdiv' id='msdiv26'>Msdiv 26</a>Mā ca puttaṃ mā ca patiṃ,<br>
Addakkhi rājaputta tava jāyā;<br>
Yo kimpurisaṃ avadhi,<br>
Adūsakaṃ mayha kāmā hi”.</p>
<p><a class='ref sc' id='sc10'>SC 10</a><a class='ref ms' id='ms22J_2575'>Ms 22J_2575</a><a class='ref msdiv' id='msdiv27'>Msdiv 27</a>“Mā tvaṃ cande rodi,<br>
Mā soci vanatimiramattakkhi;<br>
Mama tvaṃ hehisi bhariyā,<br>
Rājakule pūjitā <span class='var' id='note1592' title='nārī (bj) | narīti (pts1)'>nārībhi</span>”.</p>
<p><a class='ref sc' id='sc11'>SC 11</a><a class='pts' id='pts4.286'></a><a class='ref ms' id='ms22J_2576'>Ms 22J_2576</a><a class='ref msdiv' id='msdiv28'>Msdiv 28</a>“Api nūnahaṃ marissaṃ,<br>
<span class='var' id='note1593' title='na ca panāhaṃ (bj, pts1)'>Nāhaṃ</span> rājaputta tava hessaṃ;<br>
Yo kimpurisaṃ avadhi,<br>
Adūsakaṃ mayha kāmā hi”.</p>
<p><a class='ref sc' id='sc12'>SC 12</a><a class='ref ms' id='ms22J_2577'>Ms 22J_2577</a><a class='ref msdiv' id='msdiv29'>Msdiv 29</a>“Api bhīruke api jīvitukāmike,<br>
Kimpurisi gaccha himavantaṃ;<br>
Tālīsatagarabhojanā,<br>
<span class='var' id='note1594' title='araññe (bj, pts1) | aññe (s2, s3)'>Aññe</span> taṃ migā ramissanti”.</p>
<p><a class='ref sc' id='sc13'>SC 13</a><a class='ref ms' id='ms22J_2578'>Ms 22J_2578</a><a class='ref msdiv' id='msdiv30'>Msdiv 30</a>“Te pabbatā tā ca kandarā,<br>
<span class='var' id='note1595' title=' tā ca giriguhāyo (sī1, syā2, syā3, pā1)'>Tā ca giriguhāyo tatheva tiṭṭhanti</span>;<br>
<span class='var' id='note1597' title='tattha (bj, s2, s3, pts1)'>Tattheva</span> taṃ apassantī,<br>
Kimpurisa kathaṃ ahaṃ kassaṃ.</p>
<p><a class='ref sc' id='sc14'>SC 14</a><a class='ref ms' id='ms22J_2579'>Ms 22J_2579</a><a class='ref msdiv' id='msdiv31'>Msdiv 31</a>Te paṇṇasanthatā ramaṇīyā,<br>
Vāḷamigehi anuciṇṇā;<br>
Tattheva taṃ apassantī,<br>
Kimpurisa kathaṃ ahaṃ <span class='var' id='note1598' title='kāsaṃ (bj, s2, s3, pts1)'>kassaṃ</span>.</p>
<p><a class='ref sc' id='sc15'>SC 15</a><a class='ref ms' id='ms22J_2580'>Ms 22J_2580</a><a class='ref msdiv' id='msdiv32'>Msdiv 32</a>Te pupphasanthatā ramaṇīyā,<br>
Vāḷamigehi anuciṇṇā;<br>
Tattheva taṃ apassantī,<br>
Kimpurisa kathaṃ ahaṃ kassaṃ.</p>
<p><a class='ref sc' id='sc16'>SC 16</a><a class='pts' id='pts4.287'></a><a class='ref ms' id='ms22J_2581'>Ms 22J_2581</a><a class='ref msdiv' id='msdiv33'>Msdiv 33</a>Acchā savanti <span class='var' id='note1599' title='girivaranadiyo (bj) | giricaranadiyo (pts1)'>girivananadiyo</span>,<br>
Kusumābhikiṇṇasotāyo;<br>
Tattheva taṃ apassantī,<br>
Kimpurisa kathaṃ ahaṃ kassaṃ.</p>
<p><a class='ref sc' id='sc17'>SC 17</a><a class='ref ms' id='ms22J_2582'>Ms 22J_2582</a><a class='ref msdiv' id='msdiv34'>Msdiv 34</a>Nīlāni himavato pabbatassa,<br>
Kūṭāni <span class='var' id='note1600' title='dassaneyyāni (bj, pts1)'>dassanīyāni</span>;<br>
Tattheva taṃ apassantī,<br>
Kimpurisa kathaṃ ahaṃ kassaṃ.</p>
<p><a class='ref sc' id='sc18'>SC 18</a><a class='ref ms' id='ms22J_2583'>Ms 22J_2583</a><a class='ref msdiv' id='msdiv35'>Msdiv 35</a>Pītāni himavato pabbatassa,<br>
Kūṭāni dassanīyāni;<br>
Tattheva taṃ apassantī,<br>
Kimpurisa kathaṃ ahaṃ kassaṃ.</p>
<p><a class='ref sc' id='sc19'>SC 19</a><a class='ref ms' id='ms22J_2584'>Ms 22J_2584</a><a class='ref msdiv' id='msdiv36'>Msdiv 36</a>Tambāni himavato pabbatassa,<br>
Kūṭāni dassanīyāni;<br>
Tattheva taṃ apassantī,<br>
Kimpurisa kathaṃ ahaṃ kassaṃ.</p>
<p><a class='ref sc' id='sc20'>SC 20</a><a class='ref ms' id='ms22J_2585'>Ms 22J_2585</a><a class='ref msdiv' id='msdiv37'>Msdiv 37</a>Tuṅgāni himavato pabbatassa,<br>
Kūṭāni dassanīyāni;<br>
Tattheva taṃ apassantī,<br>
Kimpurisa kathaṃ ahaṃ kassaṃ.</p>
<p><a class='ref sc' id='sc21'>SC 21</a><a class='ref ms' id='ms22J_2586'>Ms 22J_2586</a><a class='ref msdiv' id='msdiv38'>Msdiv 38</a>Setāni himavato pabbatassa,<br>
Kūṭāni dassanīyāni;<br>
Tattheva taṃ apassantī,<br>
Kimpurisa kathaṃ ahaṃ kassaṃ.</p>
<p><a class='ref sc' id='sc22'>SC 22</a><a class='ref ms' id='ms22J_2587'>Ms 22J_2587</a><a class='ref msdiv' id='msdiv39'>Msdiv 39</a>Citrāni himavato pabbatassa,<br>
Kūṭāni dassanīyāni;<br>
Tattheva taṃ apassantī,<br>
Kimpurisa kathaṃ ahaṃ kassaṃ.</p>
<p><a class='ref sc' id='sc23'>SC 23</a><a class='ref ms' id='ms22J_2588'>Ms 22J_2588</a><a class='ref msdiv' id='msdiv40'>Msdiv 40</a>Yakkhagaṇasevite gandhamādane,<br>
Osadhebhi sañchanne;<br>
Tattheva taṃ apassantī,<br>
Kimpurisa kathaṃ ahaṃ kassaṃ.</p>
<p><a class='ref sc' id='sc24'>SC 24</a><a class='ref ms' id='ms22J_2589'>Ms 22J_2589</a><a class='ref msdiv' id='msdiv41'>Msdiv 41</a>Kimpurisasevite gandhamādane,<br>
Osadhebhi sañchanne;<br>
Tattheva taṃ apassantī,<br>
Kimpurisa kathaṃ ahaṃ kassaṃ”.</p>
<p><a class='ref sc' id='sc25'>SC 25</a><a class='pts' id='pts4.288'></a><a class='ref ms' id='ms22J_2590'>Ms 22J_2590</a><a class='ref msdiv' id='msdiv42'>Msdiv 42</a>“<span class='var' id='note1601' title='te pāde (bj, s3)'>Vande te</span> <span class='var' id='note1602' title='ayyire brahme (mr)'>ayirabrahme</span>,<br>
Yo me icchitaṃ patiṃ varākiyā;<br>
Amatena abhisiñci,<br>
Samāgatāsmi piyatamena.</p>
<p><a class='ref sc' id='sc26'>SC 26</a><a class='ref ms' id='ms22J_2591'>Ms 22J_2591</a><a class='ref msdiv' id='msdiv43'>Msdiv 43</a>Vicarāma dāni <span class='var' id='note1603' title='girivara (bj, pts1)'>girivana</span> nadiyo,<br>
Kusumābhikiṇṇasotāyo;<br>
<span class='var' id='note1604' title='nānādumasavanāyo (pts1)'>Nānādumavasanāyo</span>,<br>
Piyaṃvadā aññamaññassā”ti.</p>
</blockquote>
<p class='endsutta'><a class='ref sc' id='sc27'>SC 27</a><a class='ref ms' id='ms22J_2592'>Ms 22J_2592</a><span class='var' id='note1605' title='candakinnarajātakaṃ (bj, s2, s3, pts1)'>Candakinnarījātakaṃ</span> dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
