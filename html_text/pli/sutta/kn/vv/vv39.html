<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv39' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Mañjiṭṭhakavagga</li>
</ul>
<h1>39. Mañjiṭṭhakavimānavatthu</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref vns' id='vns481' href='#vns481'>SC Verse 481</a><a class='ref pts2ed' id='pts2ed57' href='#pts2ed57'>PTS 2nd ed. 57</a> <a class='ref ms' id='ms19Vv_535' href='#ms19Vv_535'>Ms 19Vv_535</a><a class='ref msdiv' id='msdiv689' href='#msdiv689'>Msdiv 689</a>“<span class='var' id='note168' title='mañjeṭṭhake (bj, pts1-2)'>Mañjiṭṭhake</span> vimānasmiṃ,<br>
<span class='var' id='note169' title='sovaṇṇavālukasanthate (bj, s2, s3, pts1) | sovaṇṇavālikasanthate (mr)'>soṇṇavālukasanthate</span>;<br>
Pañcaṅgikena <span class='var' id='note170' title='turiyena (bj, s2, s3, pts1-2)'>tūriyena</span>,<br>
ramasi suppavādite.</p>
<p><a class='ref sc' id='sc2' href='#sc2'>SC 2</a><a class='ref vns' id='vns482' href='#vns482'>SC Verse 482</a><a class='ref ms' id='ms19Vv_536' href='#ms19Vv_536'>Ms 19Vv_536</a><a class='ref msdiv' id='msdiv690' href='#msdiv690'>Msdiv 690</a>Tamhā vimānā oruyha,<br>
nimmitā ratanāmayā;<br>
Ogāhasi sālavanaṃ,<br>
pupphitaṃ sabbakālikaṃ.</p>
<p><a class='ref sc' id='sc3' href='#sc3'>SC 3</a><a class='ref vns' id='vns483' href='#vns483'>SC Verse 483</a><a class='ref ms' id='ms19Vv_537' href='#ms19Vv_537'>Ms 19Vv_537</a><a class='ref msdiv' id='msdiv691' href='#msdiv691'>Msdiv 691</a>Yassa yasseva sālassa,<br>
mūle tiṭṭhasi devate;<br>
So so muñcati pupphāni,<br>
onamitvā dumuttamo.</p>
<p><a class='ref sc' id='sc4' href='#sc4'>SC 4</a><a class='ref vns' id='vns484' href='#vns484'>SC Verse 484</a><a class='ref ms' id='ms19Vv_538' href='#ms19Vv_538'>Ms 19Vv_538</a><a class='ref msdiv' id='msdiv692' href='#msdiv692'>Msdiv 692</a>Vāteritaṃ sālavanaṃ,<br>
<span class='var' id='note171' title='ādhūtaṃ (bj)'>ādhutaṃ</span> dijasevitaṃ;<br>
Vāti gandho disā sabbā,<br>
rukkho mañjūsako yathā.</p>
<p><a class='ref sc' id='sc5' href='#sc5'>SC 5</a><a class='ref vns' id='vns485' href='#vns485'>SC Verse 485</a><a class='ref ms' id='ms19Vv_539' href='#ms19Vv_539'>Ms 19Vv_539</a><a class='ref msdiv' id='msdiv693' href='#msdiv693'>Msdiv 693</a>Ghāyase taṃ sucigandhaṃ,<br>
rūpaṃ passasi amānusaṃ;<br>
Devate pucchitācikkha,<br>
kissa kammassidaṃ phalan”ti.</p>
<p><a class='ref sc' id='sc6' href='#sc6'>SC 6</a><a class='ref vns' id='vns486' href='#vns486'>SC Verse 486</a><a class='ref ms' id='ms19Vv_540' href='#ms19Vv_540'>Ms 19Vv_540</a><a class='ref msdiv' id='msdiv694' href='#msdiv694'>Msdiv 694</a>“Ahaṃ manussesu manussabhūtā,<br>
Dāsī <span class='var' id='note172' title='ayyirakule (s2, s3, mr)'>ayirakule</span> ahuṃ;<br>
Buddhaṃ nisinnaṃ disvāna,<br>
Sālapupphehi okiriṃ.</p>
<p><a class='ref sc' id='sc7' href='#sc7'>SC 7</a><a class='ref vns' id='vns487' href='#vns487'>SC Verse 487</a><a class='ref ms' id='ms19Vv_541' href='#ms19Vv_541'>Ms 19Vv_541</a><a class='ref msdiv' id='msdiv695' href='#msdiv695'>Msdiv 695</a>Vaṭaṃsakañca sukataṃ,<br>
sālapupphamayaṃ ahaṃ;<br>
Buddhassa upanāmesiṃ,<br>
pasannā sehi pāṇibhi.</p>
<p><a class='ref sc' id='sc8' href='#sc8'>SC 8</a><a class='ref vns' id='vns488' href='#vns488'>SC Verse 488</a><a class='ref ms' id='ms19Vv_542' href='#ms19Vv_542'>Ms 19Vv_542</a><a class='ref msdiv' id='msdiv696' href='#msdiv696'>Msdiv 696</a>Tāhaṃ kammaṃ karitvāna,<br>
kusalaṃ buddhavaṇṇitaṃ;<br>
Apetasokā sukhitā,<br>
sampamodāmanāmayā”ti.</p>
</blockquote>
<p class='endsutta'><a class='ref sc' id='sc9' href='#sc9'>SC 9</a><a class='ref ms' id='ms19Vv_543' href='#ms19Vv_543'>Ms 19Vv_543</a><span class='var' id='note173' title='mañjeṭṭhakavimānaṃ (bj, pts1-2)'>Mañjiṭṭhakavimānaṃ</span> paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
