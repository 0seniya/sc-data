<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv16' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pīṭhavagga</li>
</ul>
<h1>16. Sirimāvimānavatthu</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref vns' id='vns136' href='#vns136'>SC Verse 136</a><a class='ref pts2ed' id='pts2ed17' href='#pts2ed17'>PTS 2nd ed. 17</a> <a class='ref ms' id='ms19Vv_153' href='#ms19Vv_153'>Ms 19Vv_153</a><a class='ref msdiv' id='msdiv137' href='#msdiv137'>Msdiv 137</a>“Yuttā ca te paramaalaṅkatā hayā,<br>
Adhomukhā aghasigamā balī javā;<br>
Abhinimmitā pañcarathāsatā ca te,<br>
Anventi taṃ sārathicoditā hayā.</p>
<p><a class='ref sc' id='sc2' href='#sc2'>SC 2</a><a class='ref vns' id='vns137' href='#vns137'>SC Verse 137</a><a class='ref ms' id='ms19Vv_154' href='#ms19Vv_154'>Ms 19Vv_154</a><a class='ref msdiv' id='msdiv138' href='#msdiv138'>Msdiv 138</a>Sā tiṭṭhasi rathavare alaṅkatā,<br>
Obhāsayaṃ jalamiva joti pāvako;<br>
Pucchāmi taṃ <span class='var' id='note35' title='varacāru (katthaci)'>varatanu</span> anomadassane,<br>
Kasmā nu kāyā anadhivaraṃ upāgami”.</p>
<p><a class='ref sc' id='sc3' href='#sc3'>SC 3</a><a class='ref vns' id='vns138' href='#vns138'>SC Verse 138</a><a class='ref ms' id='ms19Vv_155' href='#ms19Vv_155'>Ms 19Vv_155</a><a class='ref msdiv' id='msdiv139' href='#msdiv139'>Msdiv 139</a>“Kāmaggapattānaṃ <span class='var' id='note36' title='... anuttarā (s2, s3, pts1) | ... anuttaraṃ (pts2) | ... nuttarā (mr)'>yamāhunuttaraṃ</span>,<br>
Nimmāya nimmāya ramanti devatā;<br>
Tasmā kāyā accharā kāmavaṇṇinī,<br>
Idhāgatā anadhivaraṃ namassituṃ”.</p>
<p><a class='ref sc' id='sc4' href='#sc4'>SC 4</a><a class='ref vns' id='vns139' href='#vns139'>SC Verse 139</a><a class='ref ms' id='ms19Vv_156' href='#ms19Vv_156'>Ms 19Vv_156</a><a class='ref msdiv' id='msdiv140' href='#msdiv140'>Msdiv 140</a>“Kiṃ tvaṃ pure <span class='var' id='note37' title='sucarita mācarī idha (s2, s3, pts1)'>sucaritamācarīdha</span>,<br>
Kenacchasi tvaṃ amitayasā sukhedhitā;<br>
Iddhī ca te anadhivarā vihaṅgamā,<br>
Vaṇṇo ca te dasa disā virocati.</p>
<p><a class='ref sc' id='sc5' href='#sc5'>SC 5</a><a class='ref vns' id='vns140' href='#vns140'>SC Verse 140</a><a class='ref ms' id='ms19Vv_157' href='#ms19Vv_157'>Ms 19Vv_157</a><a class='ref msdiv' id='msdiv141' href='#msdiv141'>Msdiv 141</a>Devehi tvaṃ parivutā sakkatā casi,<br>
Kuto cutā sugatigatāsi devate;<br>
Kassa vā tvaṃ vacanakarānusāsaniṃ,<br>
Ācikkha me tvaṃ yadi buddhasāvikā”ti.</p>
<p><a class='ref sc' id='sc6' href='#sc6'>SC 6</a><a class='ref vns' id='vns141' href='#vns141'>SC Verse 141</a><a class='ref ms' id='ms19Vv_158' href='#ms19Vv_158'>Ms 19Vv_158</a><a class='ref msdiv' id='msdiv142' href='#msdiv142'>Msdiv 142</a>“Nagantare nagaravare sumāpite,<br>
Paricārikā rājavarassa sirimato;<br>
Nacce gīte paramasusikkhitā ahuṃ,<br>
Sirimāti maṃ rājagahe <span class='var' id='note38' title='avedisuṃ (bj)'>avediṃsu</span>.</p>
<p><a class='ref sc' id='sc7' href='#sc7'>SC 7</a><a class='ref vns' id='vns142' href='#vns142'>SC Verse 142</a><a class='ref ms' id='ms19Vv_159' href='#ms19Vv_159'>Ms 19Vv_159</a><a class='ref msdiv' id='msdiv143' href='#msdiv143'>Msdiv 143</a>Buddho ca me isinisabho vināyako,<br>
Adesayī samudayadukkhaniccataṃ;<br>
Asaṅkhataṃ dukkhanirodhasassataṃ,<br>
Maggañcimaṃ akuṭilamañjasaṃ sivaṃ.</p>
<p><a class='ref sc' id='sc8' href='#sc8'>SC 8</a><a class='ref vns' id='vns143' href='#vns143'>SC Verse 143</a><a class='ref ms' id='ms19Vv_160' href='#ms19Vv_160'>Ms 19Vv_160</a><a class='ref msdiv' id='msdiv144' href='#msdiv144'>Msdiv 144</a>Sutvānahaṃ amatapadaṃ asaṅkhataṃ,<br>
Tathāgatassanadhivarassa sāsanaṃ;<br>
Sīlesvahaṃ paramasusaṃvutā ahuṃ,<br>
Dhamme ṭhitā <span class='var' id='note39' title='... bhāsite (bj)'>naravarabuddhadesite</span>.</p>
<p><a class='ref sc' id='sc9' href='#sc9'>SC 9</a><a class='ref vns' id='vns144' href='#vns144'>SC Verse 144</a><a class='ref ms' id='ms19Vv_161' href='#ms19Vv_161'>Ms 19Vv_161</a><a class='ref msdiv' id='msdiv145' href='#msdiv145'>Msdiv 145</a>Ñatvānahaṃ virajapadaṃ asaṅkhataṃ,<br>
Tathāgatenanadhivarena desitaṃ;<br>
Tatthevahaṃ samathasamādhimāphusiṃ,<br>
Sāyeva me paramaniyāmatā ahu.</p>
<p><a class='ref sc' id='sc10' href='#sc10'>SC 10</a><a class='ref vns' id='vns145' href='#vns145'>SC Verse 145</a><a class='ref pts2ed' id='pts2ed18' href='#pts2ed18'>PTS 2nd ed. 18</a> <a class='ref ms' id='ms19Vv_162' href='#ms19Vv_162'>Ms 19Vv_162</a><a class='ref msdiv' id='msdiv146' href='#msdiv146'>Msdiv 146</a>Laddhānahaṃ amatavaraṃ visesanaṃ,<br>
Ekaṃsikā abhisamaye visesiya;<br>
Asaṃsayā bahujanapūjitā ahaṃ,<br>
<span class='var' id='note40' title='khiḍḍaṃ ratiṃ (s2, s3, pts1)'>Khiḍḍāratiṃ</span> paccanubhomanappakaṃ.</p>
<p><a class='ref sc' id='sc11' href='#sc11'>SC 11</a><a class='ref vns' id='vns146' href='#vns146'>SC Verse 146</a><a class='ref ms' id='ms19Vv_163' href='#ms19Vv_163'>Ms 19Vv_163</a><a class='ref msdiv' id='msdiv147' href='#msdiv147'>Msdiv 147</a>Evaṃ ahaṃ <span class='var' id='note41' title='amatarasamhi (s2, s3, mr)'>amatadasamhi</span> devatā,<br>
Tathāgatassanadhivarassa sāvikā;<br>
Dhammaddasā paṭhamaphale patiṭṭhitā,<br>
Sotāpannā na ca pana matthi duggati.</p>
<p><a class='ref sc' id='sc12' href='#sc12'>SC 12</a><a class='ref vns' id='vns147' href='#vns147'>SC Verse 147</a><a class='ref ms' id='ms19Vv_164' href='#ms19Vv_164'>Ms 19Vv_164</a><a class='ref msdiv' id='msdiv148' href='#msdiv148'>Msdiv 148</a>Sā vandituṃ anadhivaraṃ upāgamiṃ,<br>
Pāsādike kusalarate ca bhikkhavo;<br>
Namassituṃ samaṇasamāgamaṃ sivaṃ,<br>
Sagāravā sirimato dhammarājino.</p>
<p><a class='ref sc' id='sc13' href='#sc13'>SC 13</a><a class='ref vns' id='vns148' href='#vns148'>SC Verse 148</a><a class='ref ms' id='ms19Vv_165' href='#ms19Vv_165'>Ms 19Vv_165</a><a class='ref msdiv' id='msdiv149' href='#msdiv149'>Msdiv 149</a>Disvā muniṃ muditamanamhi pīṇitā,<br>
Tathāgataṃ naravaradammasārathiṃ;<br>
Taṇhacchidaṃ kusalarataṃ vināyakaṃ,<br>
Vandāmahaṃ paramahitānukampakan”ti.</p>
</blockquote>
<p class='endsutta'><a class='ref sc' id='sc14' href='#sc14'>SC 14</a><a class='ref ms' id='ms19Vv_166' href='#ms19Vv_166'>Ms 19Vv_166</a>Sirimāvimānaṃ soḷasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
