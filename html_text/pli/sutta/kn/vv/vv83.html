<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv83' lang='pli'>
<header>
<ul>
<li class='division'>Vimānavatthu</li>
<li>Purisavimāna</li>
<li>Sunikkhittavagga</li>
</ul>
<h1>83. Maṭṭhakuṇḍalīvimānavatthu</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref vns' id='vns948' href='#vns948'>SC Verse 948</a><a class='ref pts2ed' id='pts2ed123' href='#pts2ed123'>PTS 2nd ed. 123</a> <a class='ref ms' id='ms19Vv_1059' href='#ms19Vv_1059'>Ms 19Vv_1059</a><a class='ref msdiv' id='msdiv1207' href='#msdiv1207'>Msdiv 1207</a>“Alaṅkato <span class='var' id='note323' title='maṭṭakuṇḍalī (bj, pts1-2)'>maṭṭhakuṇḍalī</span>,<br>
Māladhārī haricandanussado;<br>
Bāhā paggayha kandasi,<br>
Vanamajjhe kiṃ dukkhito tuvan”ti.</p>
<p><a class='ref sc' id='sc2' href='#sc2'>SC 2</a><a class='ref vns' id='vns949' href='#vns949'>SC Verse 949</a><a class='ref ms' id='ms19Vv_1060' href='#ms19Vv_1060'>Ms 19Vv_1060</a><a class='ref msdiv' id='msdiv1208' href='#msdiv1208'>Msdiv 1208</a>“Sovaṇṇamayo pabhassaro,<br>
Uppanno rathapañjaro mama;<br>
Tassa cakkayugaṃ na vindāmi,<br>
Tena dukkhena <span class='var' id='note324' title='jahissaṃ (bj, pts2) | jahissāmi (s2, s3, pts1)'>jahāmi</span> jīvitan”ti.</p>
<p><a class='ref sc' id='sc3' href='#sc3'>SC 3</a><a class='ref vns' id='vns950' href='#vns950'>SC Verse 950</a><a class='ref ms' id='ms19Vv_1061' href='#ms19Vv_1061'>Ms 19Vv_1061</a><a class='ref msdiv' id='msdiv1209' href='#msdiv1209'>Msdiv 1209</a>“Sovaṇṇamayaṃ maṇimayaṃ,<br>
<span class='var' id='note325' title='lohitaṅkamayaṃ (bj, pts1-2) | lohitaṅgamayaṃ (s2, s3) | lohamayaṃ (katthaci)'>Lohitakamayaṃ</span> atha rūpiyamayaṃ;<br>
<span class='var' id='note326' title='ācikkhatha (mr)'>Ācikkha</span> me bhaddamāṇava,<br>
Cakkayugaṃ paṭipādayāmi te”ti.</p>
<p><a class='ref sc' id='sc4' href='#sc4'>SC 4</a><a class='ref vns' id='vns951' href='#vns951'>SC Verse 951</a><a class='ref ms' id='ms19Vv_1062' href='#ms19Vv_1062'>Ms 19Vv_1062</a><a class='ref msdiv' id='msdiv1210' href='#msdiv1210'>Msdiv 1210</a>So māṇavo tassa pāvadi,<br>
“Candasūriyā ubhayettha <span class='var' id='note327' title='bhātaro (^ja449#4 [Maṭṭhakuṇḍalījātaka])'>dissare</span>;<br>
Sovaṇṇamayo ratho mama,<br>
Tena cakkayugena sobhatī”ti.</p>
<p><a class='ref sc' id='sc5' href='#sc5'>SC 5</a><a class='ref vns' id='vns952' href='#vns952'>SC Verse 952</a><a class='ref ms' id='ms19Vv_1063' href='#ms19Vv_1063'>Ms 19Vv_1063</a><a class='ref msdiv' id='msdiv1211' href='#msdiv1211'>Msdiv 1211</a>“Bālo kho tvaṃ asi māṇava,<br>
Yo tvaṃ patthayase apatthiyaṃ;<br>
Maññāmi tuvaṃ marissasi,<br>
Na hi tvaṃ lacchasi candasūriye”ti.</p>
<p><a class='ref sc' id='sc6' href='#sc6'>SC 6</a><a class='ref vns' id='vns953' href='#vns953'>SC Verse 953</a><a class='ref ms' id='ms19Vv_1064' href='#ms19Vv_1064'>Ms 19Vv_1064</a><a class='ref msdiv' id='msdiv1212' href='#msdiv1212'>Msdiv 1212</a>“Gamanāgamanampi dissati,<br>
Vaṇṇadhātu ubhayattha vīthiyā;<br>
<span class='var' id='note328' title='peto pana (bj, s2, s3, pts1-2)'>Peto</span> kālakato na dissati,<br>
Ko <span class='var' id='note329' title='ko nukho (^ja449#6 [Maṭṭhakuṇḍalījātaka])'>nidha</span> kandataṃ bālyataro”ti.</p>
<p><a class='ref sc' id='sc7' href='#sc7'>SC 7</a><a class='ref vns' id='vns954' href='#vns954'>SC Verse 954</a><a class='ref ms' id='ms19Vv_1065' href='#ms19Vv_1065'>Ms 19Vv_1065</a><a class='ref msdiv' id='msdiv1213' href='#msdiv1213'>Msdiv 1213</a>“Saccaṃ kho vadesi māṇava,<br>
Ahameva kandataṃ bālyataro;<br>
Candaṃ viya dārako rudaṃ,<br>
Petaṃ kālakatābhipatthayinti.</p>
<p><a class='ref sc' id='sc8' href='#sc8'>SC 8</a><a class='ref vns' id='vns955' href='#vns955'>SC Verse 955</a><a class='ref ms' id='ms19Vv_1066' href='#ms19Vv_1066'>Ms 19Vv_1066</a><a class='ref msdiv' id='msdiv1214' href='#msdiv1214'>Msdiv 1214</a>Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.</p>
<p><a class='ref sc' id='sc9' href='#sc9'>SC 9</a><a class='ref vns' id='vns956' href='#vns956'>SC Verse 956</a><a class='ref ms' id='ms19Vv_1067' href='#ms19Vv_1067'>Ms 19Vv_1067</a><a class='ref msdiv' id='msdiv1215' href='#msdiv1215'>Msdiv 1215</a><span class='var' id='note331' title='abbūḷhaṃ (s2, s3, pts1, mr)'>Abbahī</span> vata me sallaṃ,<br>
<span class='var' id='note332' title='yamāsi hadayassitaṃ (^ja449#9 [Maṭṭhakuṇḍalījātaka])'>sokaṃ hadayanissitaṃ</span>;<br>
Yo me sokaparetassa,<br>
puttasokaṃ apānudi.</p>
<p><a class='ref sc' id='sc10' href='#sc10'>SC 10</a><a class='ref vns' id='vns957' href='#vns957'>SC Verse 957</a><a class='ref pts2ed' id='pts2ed124' href='#pts2ed124'>PTS 2nd ed. 124</a> <a class='ref ms' id='ms19Vv_1068' href='#ms19Vv_1068'>Ms 19Vv_1068</a><a class='ref msdiv' id='msdiv1216' href='#msdiv1216'>Msdiv 1216</a>Svāhaṃ abbūḷhasallosmi,<br>
sītibhūtosmi nibbuto;<br>
Na socāmi na rodāmi,<br>
tava sutvāna māṇavā”ti.</p>
<p><a class='ref sc' id='sc11' href='#sc11'>SC 11</a><a class='ref vns' id='vns958' href='#vns958'>SC Verse 958</a><a class='ref ms' id='ms19Vv_1069' href='#ms19Vv_1069'>Ms 19Vv_1069</a><a class='ref msdiv' id='msdiv1217' href='#msdiv1217'>Msdiv 1217</a>“Devatā nusi gandhabbo,<br>
<span class='var' id='note333' title='ādu (bj, pts1-2) | ādū (s2, s3)'>adu</span> sakko purindado;<br>
Ko vā tvaṃ kassa vā putto,<br>
kathaṃ jānemu taṃ mayan”ti.</p>
<p><a class='ref sc' id='sc12' href='#sc12'>SC 12</a><a class='ref vns' id='vns959' href='#vns959'>SC Verse 959</a><a class='ref ms' id='ms19Vv_1070' href='#ms19Vv_1070'>Ms 19Vv_1070</a><a class='ref msdiv' id='msdiv1218' href='#msdiv1218'>Msdiv 1218</a>“<span class='var' id='note334' title='yaṃ (mr)'>Yañca</span> kandasi yañca rodasi,<br>
Puttaṃ āḷāhane sayaṃ dahitvā;<br>
Svāhaṃ kusalaṃ karitvā kammaṃ,<br>
Tidasānaṃ sahabyataṃ <span class='var' id='note335' title='pattoti (bj, s2, s3, pts1-2)'>gato”ti</span>.</p>
<p><a class='ref sc' id='sc13' href='#sc13'>SC 13</a><a class='ref vns' id='vns960' href='#vns960'>SC Verse 960</a><a class='ref ms' id='ms19Vv_1071' href='#ms19Vv_1071'>Ms 19Vv_1071</a><a class='ref msdiv' id='msdiv1219' href='#msdiv1219'>Msdiv 1219</a>“Appaṃ vā bahuṃ vā nāddasāma,<br>
Dānaṃ dadantassa sake agāre;<br>
<span class='var' id='note336' title='uposathakammañca (mr)'>Uposathakammaṃ vā</span> tādisaṃ,<br>
Kena kammena gatosi devalokan”ti.</p>
<p><a class='ref sc' id='sc14' href='#sc14'>SC 14</a><a class='ref vns' id='vns961' href='#vns961'>SC Verse 961</a><a class='ref ms' id='ms19Vv_1072' href='#ms19Vv_1072'>Ms 19Vv_1072</a><a class='ref msdiv' id='msdiv1220' href='#msdiv1220'>Msdiv 1220</a>“Ābādhikohaṃ dukkhito gilāno,<br>
Āturarūpomhi sake nivesane;<br>
Buddhaṃ vigatarajaṃ vitiṇṇakaṅkhaṃ,<br>
Addakkhiṃ sugataṃ anomapaññaṃ.</p>
<p><a class='ref sc' id='sc15' href='#sc15'>SC 15</a><a class='ref vns' id='vns962' href='#vns962'>SC Verse 962</a><a class='ref ms' id='ms19Vv_1073' href='#ms19Vv_1073'>Ms 19Vv_1073</a><a class='ref msdiv' id='msdiv1221' href='#msdiv1221'>Msdiv 1221</a>Svāhaṃ muditamano pasannacitto,<br>
Añjaliṃ akariṃ tathāgatassa;<br>
Tāhaṃ kusalaṃ karitvāna kammaṃ,<br>
Tidasānaṃ sahabyataṃ gato”ti.</p>
<p><a class='ref sc' id='sc16' href='#sc16'>SC 16</a><a class='ref vns' id='vns963' href='#vns963'>SC Verse 963</a><a class='ref ms' id='ms19Vv_1074' href='#ms19Vv_1074'>Ms 19Vv_1074</a><a class='ref msdiv' id='msdiv1222' href='#msdiv1222'>Msdiv 1222</a>“Acchariyaṃ vata abbhutaṃ vata,<br>
Añjalikammassa ayamīdiso vipāko;<br>
Ahampi muditamano pasannacitto,<br>
Ajjeva buddhaṃ saraṇaṃ vajāmī”ti.</p>
<p><a class='ref sc' id='sc17' href='#sc17'>SC 17</a><a class='ref vns' id='vns964' href='#vns964'>SC Verse 964</a><a class='ref ms' id='ms19Vv_1075' href='#ms19Vv_1075'>Ms 19Vv_1075</a><a class='ref msdiv' id='msdiv1223' href='#msdiv1223'>Msdiv 1223</a>“Ajjeva buddhaṃ saraṇaṃ vajāhi,<br>
Dhammañca saṃghañca pasannacitto;<br>
Tatheva sikkhāya padāni pañca,<br>
Akhaṇḍaphullāni samādiyassu.</p>
<p><a class='ref sc' id='sc18' href='#sc18'>SC 18</a><a class='ref vns' id='vns965' href='#vns965'>SC Verse 965</a><a class='ref ms' id='ms19Vv_1076' href='#ms19Vv_1076'>Ms 19Vv_1076</a><a class='ref msdiv' id='msdiv1224' href='#msdiv1224'>Msdiv 1224</a>Pāṇātipātā viramassu khippaṃ,<br>
Loke adinnaṃ parivajjayassu;<br>
Amajjapo mā ca musā bhaṇāhi,<br>
Sakena dārena ca hohi tuṭṭho”ti.</p>
<p><a class='ref sc' id='sc19' href='#sc19'>SC 19</a><a class='ref vns' id='vns966' href='#vns966'>SC Verse 966</a><a class='ref ms' id='ms19Vv_1077' href='#ms19Vv_1077'>Ms 19Vv_1077</a><a class='ref msdiv' id='msdiv1225' href='#msdiv1225'>Msdiv 1225</a>“Atthakāmosi me yakkha,<br>
hitakāmosi devate;<br>
Karomi tuyhaṃ vacanaṃ,<br>
tvaṃsi ācariyo mamāti.</p>
<p><a class='ref sc' id='sc20' href='#sc20'>SC 20</a><a class='ref vns' id='vns967' href='#vns967'>SC Verse 967</a><a class='ref ms' id='ms19Vv_1078' href='#ms19Vv_1078'>Ms 19Vv_1078</a><a class='ref msdiv' id='msdiv1226' href='#msdiv1226'>Msdiv 1226</a>Upemi saraṇaṃ buddhaṃ,<br>
dhammañcāpi anuttaraṃ;<br>
Saṃghañca naradevassa,<br>
gacchāmi saraṇaṃ ahaṃ.</p>
<p><a class='ref sc' id='sc21' href='#sc21'>SC 21</a><a class='ref vns' id='vns968' href='#vns968'>SC Verse 968</a><a class='ref pts2ed' id='pts2ed125' href='#pts2ed125'>PTS 2nd ed. 125</a> <a class='ref ms' id='ms19Vv_1079' href='#ms19Vv_1079'>Ms 19Vv_1079</a><a class='ref msdiv' id='msdiv1227' href='#msdiv1227'>Msdiv 1227</a>Pāṇātipātā viramāmi khippaṃ,<br>
Loke adinnaṃ parivajjayāmi;<br>
Amajjapo no ca musā bhaṇāmi,<br>
Sakena dārena ca homi tuṭṭho”ti.</p>
</blockquote>
<p class='endsutta'><a class='ref sc' id='sc22' href='#sc22'>SC 22</a><a class='ref ms' id='ms19Vv_1080' href='#ms19Vv_1080'>Ms 19Vv_1080</a><span class='var' id='note337' title='maṭṭakuṇḍalīvimānaṃ (bj, pts1-2) | maṭṭhakuṇḍalivimānaṃ (s2, s3)'>Maṭṭhakuṇḍalīvimānaṃ</span> navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
