<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv80' lang='pli'>
<header>
<ul>
<li class='division'>Vimānavatthu</li>
<li>Purisavimāna</li>
<li>Sunikkhittavagga</li>
</ul>
<h1>80. Gopālavimānavatthu</h1>
</header>
<blockquote class='gatha'>
<p><a class='ref sc' id='sc1'>SC 1</a><a class='ref vns' id='vns900'>SC Verse 900</a><a class='ref ms' id='ms19Vv_1008'>Ms 19Vv_1008</a><a class='ref msdiv' id='msdiv1159'>Msdiv 1159</a>“Disvāna devaṃ paṭipucchi bhikkhu,<br>
Ucce vimānamhi ciraṭṭhitike;<br>
<span class='var' id='note305' title='āmuttahatthābharaṇo yasassī (s2, s3, pts1-2, mr)'>Āmuttahatthābharaṇaṃ yasassiṃ</span>,<br>
Dibbe vimānamhi yathāpi candimā.</p>
<p><a class='ref sc' id='sc2'>SC 2</a><a class='ref vns' id='vns901'>SC Verse 901</a><a class='ref pts2ed' id='pts2ed117'>PTS 2nd ed. 117</a> <a class='ref ms' id='ms19Vv_1009'>Ms 19Vv_1009</a><a class='ref msdiv' id='msdiv1160'>Msdiv 1160</a>Alaṅkato <span class='var' id='note306' title='mālabhārī (bj) | māladharī (pts-a, mr)'>malyadharo</span> suvattho,<br>
Sukuṇḍalī kappitakesamassu;<br>
Āmuttahatthābharaṇo yasassī,<br>
Dibbe vimānamhi yathāpi <span class='var' id='note307' title='ayaṃ gāthā s2, s3 potthakesu'>candimā</span>.</p>
<p><a class='ref sc' id='sc3'>SC 3</a><a class='ref vns' id='vns902'>SC Verse 902</a><a class='ref ms' id='ms19Vv_1010'>Ms 19Vv_1010</a><a class='ref msdiv' id='msdiv1161'>Msdiv 1161</a>Dibbā ca vīṇā pavadanti vagguṃ,<br>
Aṭṭhaṭṭhakā sikkhitā sādhurūpā;<br>
Dibbā ca kaññā tidasacarā uḷārā,<br>
Naccanti gāyanti pamodayanti.</p>
<p><a class='ref sc' id='sc4'>SC 4</a><a class='ref vns' id='vns903'>SC Verse 903</a><a class='ref ms' id='ms19Vv_1011'>Ms 19Vv_1011</a><a class='ref msdiv' id='msdiv1162'>Msdiv 1162</a>Deviddhipattosi mahānubhāvo,<br>
Manussabhūto kimakāsi puññaṃ;<br>
Kenāsi evaṃ jalitānubhāvo,<br>
Vaṇṇo ca te sabbadisā pabhāsatī”ti.</p>
<p><a class='ref sc' id='sc5'>SC 5</a><a class='ref vns' id='vns904'>SC Verse 904</a><a class='ref ms' id='ms19Vv_1012'>Ms 19Vv_1012</a><a class='ref msdiv' id='msdiv1163'>Msdiv 1163</a>So devaputto attamano,<br>
… pe …<br>
yassa kammassidaṃ phalaṃ.</p>
<p><a class='ref sc' id='sc6'>SC 6</a><a class='ref vns' id='vns905'>SC Verse 905</a><a class='ref ms' id='ms19Vv_1013'>Ms 19Vv_1013</a><a class='ref msdiv' id='msdiv1164'>Msdiv 1164</a>“Ahaṃ manussesu manussabhūto,<br>
Saṅgamma rakkhissaṃ paresaṃ dhenuyo;<br>
Tato ca āgā samaṇo mamantike,<br>
Gāvo ca māse agamaṃsu khādituṃ.</p>
<p><a class='ref sc' id='sc7'>SC 7</a><a class='ref vns' id='vns906'>SC Verse 906</a><a class='ref ms' id='ms19Vv_1014'>Ms 19Vv_1014</a><a class='ref msdiv' id='msdiv1165'>Msdiv 1165</a>Dvayajja kiccaṃ ubhayañca kāriyaṃ,<br>
<span class='var' id='note308' title='iccevaṃ (mr)'>Iccevahaṃ</span> bhante tadā vicintayiṃ;<br>
Tato ca saññaṃ paṭiladdha yoniso,<br>
Dadāmi bhanteti khipiṃ anantakaṃ.</p>
<p><a class='ref sc' id='sc8'>SC 8</a><a class='ref vns' id='vns907'>SC Verse 907</a><a class='ref ms' id='ms19Vv_1015'>Ms 19Vv_1015</a><a class='ref msdiv' id='msdiv1166'>Msdiv 1166</a>So māsakhettaṃ turito avāsariṃ,<br>
Purā ayaṃ bhañjati yassidaṃ dhanaṃ;<br>
Tato ca kaṇho urago mahāviso,<br>
Aḍaṃsi pāde turitassa me sato.</p>
<p><a class='ref sc' id='sc9'>SC 9</a><a class='ref vns' id='vns908'>SC Verse 908</a><a class='ref ms' id='ms19Vv_1016'>Ms 19Vv_1016</a><a class='ref msdiv' id='msdiv1167'>Msdiv 1167</a>Svāhaṃ aṭṭomhi dukkhena pīḷito,<br>
Bhikkhu ca taṃ sāmaṃ <span class='var' id='note309' title='muñcitvā nantakaṃ (bj) | muñcitvā anantakaṃ (s2, s3)'>muñcitvānantakaṃ</span>;<br>
Ahāsi kummāsaṃ <span class='var' id='note310' title='mamānukampāya (s2, s3) | mamānukampiyā (pts-a, mr)'>mamānukampayā</span>,<br>
Tato cuto kālakatomhi devatā.</p>
<p><a class='ref sc' id='sc10'>SC 10</a><a class='ref vns' id='vns909'>SC Verse 909</a><a class='ref ms' id='ms19Vv_1017'>Ms 19Vv_1017</a><a class='ref msdiv' id='msdiv1168'>Msdiv 1168</a>Tadeva kammaṃ kusalaṃ kataṃ mayā,<br>
Sukhañca kammaṃ anubhomi attanā;<br>
Tayā hi bhante anukampito bhusaṃ,<br>
Kataññutāya abhivādayāmi taṃ.</p>
<p><a class='ref sc' id='sc11'>SC 11</a><a class='ref vns' id='vns910'>SC Verse 910</a><a class='ref ms' id='ms19Vv_1018'>Ms 19Vv_1018</a><a class='ref msdiv' id='msdiv1169'>Msdiv 1169</a>Sadevake loke samārake ca,<br>
Añño muni natthi tayānukampako;<br>
Tayā hi bhante anukampito bhusaṃ,<br>
Kataññutāya abhivādayāmi taṃ.</p>
<p><a class='ref sc' id='sc12'>SC 12</a><a class='ref vns' id='vns911'>SC Verse 911</a><a class='ref pts2ed' id='pts2ed118'>PTS 2nd ed. 118</a> <a class='ref ms' id='ms19Vv_1019'>Ms 19Vv_1019</a><a class='ref msdiv' id='msdiv1170'>Msdiv 1170</a>Imasmiṃ loke parasmiṃ vā pana,<br>
Añño munī natthi tayānukampako;<br>
Tayā hi bhante anukampito bhusaṃ,<br>
Kataññutāya abhivādayāmi tan”ti.</p>
</blockquote>
<p class='endsutta'><a class='ref sc' id='sc13'>SC 13</a><a class='ref ms' id='ms19Vv_1020'>Ms 19Vv_1020</a>Gopālavimānaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
