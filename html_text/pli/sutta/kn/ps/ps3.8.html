<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ps3.8' lang='pli'>
<header>
<ul>
<li class='division'>Paṭisambhidāmagga</li>
<li>3 Paññāvagga</li>
</ul>
<h1>3.8. Satipaṭṭhānakathā</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli2.232' href='#pts-vp-pli2.232'>PTS vp Pali 2.232</a><a class='ref ms' id='ms26Ps_1882' href='#ms26Ps_1882'>Ms 26Ps_1882</a><a class='ref msdiv' id='msdiv34' href='#msdiv34'>Msdiv 34</a>Sāvatthinidānaṃ. “Cattārome, bhikkhave, satipaṭṭhānā. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ. Vedanāsu … citte … dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Ime kho, bhikkhave, cattāro satipaṭṭhānā”ti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms26Ps_1883' href='#ms26Ps_1883'>Ms 26Ps_1883</a><a class='ref msdiv' id='msdiv35' href='#msdiv35'>Msdiv 35</a>Kathaṃ <strong>kāye kāyānupassī viharati?</strong> Idhekacco pathavīkāyaṃ aniccato anupassati, no niccato; dukkhato anupassati, no sukhato; anattato anupassati, no attato; nibbindati, no nandati; virajjati, no rajjati; nirodheti, no samudeti, paṭinissajjati, no ādiyati. Aniccato anupassanto niccasaññaṃ pajahati, dukkhato anupassanto sukhasaññaṃ pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahati. Imehi sattahi ākārehi kāyaṃ anupassati. Kāyo upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ kāyaṃ anupassati. Tena vuccati—“kāye kāyānupassanāsatipaṭṭhānā”.</p>
<p><a class='ref sc' id='sc3' href='#sc3'>SC 3</a><a class='ref ms' id='ms26Ps_1884' href='#ms26Ps_1884'>Ms 26Ps_1884</a><strong>Bhāvanā</strong>ti catasso bhāvanā—tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā.</p>
<p><a class='ref sc' id='sc4' href='#sc4'>SC 4</a><a class='ref pts-vp-pli' id='pts-vp-pli2.233' href='#pts-vp-pli2.233'>PTS vp Pali 2.233</a><a class='ref ms' id='ms26Ps_1885' href='#ms26Ps_1885'>Ms 26Ps_1885</a>Idhekacco āpokāyaṃ … pe … tejokāyaṃ … vāyokāyaṃ … kesakāyaṃ … lomakāyaṃ … chavikāyaṃ … cammakāyaṃ … maṃsakāyaṃ … rudhirakāyaṃ … <span class='var' id='note362' title='nahārukāyaṃ (bj, s1-3, pts1)'>nhārukāyaṃ</span> … aṭṭhikāyaṃ … aṭṭhimiñjakāyaṃ aniccato anupassati, no niccato; dukkhato anupassati, no sukhato; anattato anupassati, no attato; nibbindati, no nandati; virajjati, no rajjati, nirodheti, no samudeti; paṭinissajjati, no ādiyati. Aniccato anupassanto niccasaññaṃ pajahati, dukkhato anupassanto sukhasaññaṃ pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahati. Imehi sattahi ākārehi kāyaṃ anupassati. Kāyo upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ kāyaṃ anupassati. Tena vuccati—“kāye kāyānupassanāsatipaṭṭhānā”.</p>
<p><a class='ref sc' id='sc5' href='#sc5'>SC 5</a><a class='ref ms' id='ms26Ps_1886' href='#ms26Ps_1886'>Ms 26Ps_1886</a><strong>Bhāvanā</strong>ti catasso bhāvanā—tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. Evaṃ kāye kāyānupassī viharati. (1)</p>
<p><a class='ref sc' id='sc6' href='#sc6'>SC 6</a><a class='ref ms' id='ms26Ps_1887' href='#ms26Ps_1887'>Ms 26Ps_1887</a>Kathaṃ <strong>vedanāsu vedanānupassī viharati?</strong> Idhekacco sukhaṃ vedanaṃ aniccato anupassati, no niccato … pe … paṭinissajjati, no ādiyati. Aniccato anupassanto niccasaññaṃ pajahati … pe … paṭinissajjanto ādānaṃ pajahati. Imehi sattahi ākārehi vedanaṃ anupassati. Vedanā upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ vedanaṃ anupassati. Tena vuccati—“vedanāsu vedanānupassanāsatipaṭṭhānā”.</p>
<p><a class='ref sc' id='sc7' href='#sc7'>SC 7</a><a class='ref ms' id='ms26Ps_1888' href='#ms26Ps_1888'>Ms 26Ps_1888</a><strong>Bhāvanā</strong>ti catasso bhāvanā … pe … āsevanaṭṭhena bhāvanā … pe … idhekacco dukkhaṃ vedanaṃ … pe … adukkhamasukhaṃ vedanaṃ … sāmisaṃ sukhaṃ vedanaṃ … nirāmisaṃ sukhaṃ vedanaṃ … sāmisaṃ dukkhaṃ vedanaṃ … nirāmisaṃ dukkhaṃ vedanaṃ … sāmisaṃ adukkhamasukhaṃ vedanaṃ … nirāmisaṃ adukkhamasukhaṃ vedanaṃ … cakkhusamphassajaṃ vedanaṃ … sotasamphassajaṃ vedanaṃ … ghānasamphassajaṃ vedanaṃ … jivhāsamphassajaṃ vedanaṃ … kāyasamphassajaṃ vedanaṃ … manosamphassajaṃ vedanaṃ aniccato anupassati, no niccato … pe … paṭinissajjati, no ādiyati. Aniccato anupassanto niccasaññaṃ pajahati … pe … paṭinissajjanto ādānaṃ pajahati. Imehi sattahi ākārehi vedanaṃ anupassati. Vedanā upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ vedanaṃ anupassati. Tena vuccati—“vedanāsu vedanānupassanāsatipaṭṭhānā”.</p>
<p><a class='ref sc' id='sc8' href='#sc8'>SC 8</a><a class='ref ms' id='ms26Ps_1889' href='#ms26Ps_1889'>Ms 26Ps_1889</a><strong>Bhāvanā</strong>ti catasso bhāvanā … pe … evaṃ vedanāsu vedanānupassī viharati. (2)</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli2.234' href='#pts-vp-pli2.234'>PTS vp Pali 2.234</a><a class='ref ms' id='ms26Ps_1890' href='#ms26Ps_1890'>Ms 26Ps_1890</a>Kathaṃ <strong>citte cittānupassī viharati?</strong> Idhekacco sarāgaṃ cittaṃ aniccato anupassati, no niccato … pe … paṭinissajjati, no ādiyati. Aniccato anupassanto niccasaññaṃ pajahati … pe … paṭinissajjanto ādānaṃ pajahati. Imehi sattahi ākārehi cittaṃ anupassati. Cittaṃ upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ cittaṃ anupassati. Tena vuccati—“citte cittānupassanāsatipaṭṭhānā”.</p>
<p><a class='ref sc' id='sc10' href='#sc10'>SC 10</a><a class='ref ms' id='ms26Ps_1891' href='#ms26Ps_1891'>Ms 26Ps_1891</a><strong>Bhāvanā</strong>ti catasso bhāvanā … pe … āsevanaṭṭhena bhāvanā.</p>
<p><a class='ref sc' id='sc11' href='#sc11'>SC 11</a><a class='ref ms' id='ms26Ps_1892' href='#ms26Ps_1892'>Ms 26Ps_1892</a>Idhekacco vītarāgaṃ cittaṃ … pe … sadosaṃ cittaṃ … vītadosaṃ cittaṃ … samohaṃ cittaṃ … vītamohaṃ cittaṃ … saṃkhittaṃ cittaṃ … vikkhittaṃ cittaṃ … mahaggataṃ cittaṃ … amahaggataṃ cittaṃ … sauttaraṃ cittaṃ … anuttaraṃ cittaṃ … samāhitaṃ cittaṃ … asamāhitaṃ cittaṃ … vimuttaṃ cittaṃ … avimuttaṃ cittaṃ … cakkhuviññāṇaṃ … sotaviññāṇaṃ … ghānaviññāṇaṃ … jivhāviññāṇaṃ … kāyaviññāṇaṃ … manoviññāṇaṃ aniccato anupassati, no niccato … pe … paṭinissajjati, no ādiyati. Aniccato anupassanto niccasaññaṃ pajahati … pe … paṭinissajjanto ādānaṃ pajahati. Imehi sattahi ākārehi cittaṃ anupassati. Cittaṃ upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ cittaṃ anupassati. Tena vuccati—“citte cittānupassanāsatipaṭṭhānā”.</p>
<p><a class='ref sc' id='sc12' href='#sc12'>SC 12</a><a class='ref ms' id='ms26Ps_1893' href='#ms26Ps_1893'>Ms 26Ps_1893</a><strong>Bhāvanā</strong>ti catasso bhāvanā … pe … āsevanaṭṭhena bhāvanā. Evaṃ citte cittānupassī viharati. (3)</p>
<p><a class='ref sc' id='sc13' href='#sc13'>SC 13</a><a class='ref ms' id='ms26Ps_1894' href='#ms26Ps_1894'>Ms 26Ps_1894</a>Kathaṃ <strong>dhammesu dhammānupassī viharati?</strong> Idhekacco ṭhapetvā kāyaṃ ṭhapetvā vedanaṃ ṭhapetvā cittaṃ tadavasese dhamme aniccato anupassati, no niccato; dukkhato anupassati, no sukhato; anattato anupassati, no attato; nibbindati, no nandati; virajjati, no rajjati; nirodheti, no samudeti; paṭinissajjati, no ādiyati. Aniccato anupassanto niccasaññaṃ pajahati, dukkhato anupassanto sukhasaññaṃ pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahati. Imehi sattahi ākārehi te dhamme anupassati. Dhammā upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena te dhamme anupassati. Tena vuccati—“dhammesu dhammānupassanāsatipaṭṭhānā”.</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli2.235' href='#pts-vp-pli2.235'>PTS vp Pali 2.235</a><a class='ref ms' id='ms26Ps_1895' href='#ms26Ps_1895'>Ms 26Ps_1895</a><strong>Bhāvanā</strong>ti catasso bhāvanā—tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. Evaṃ dhammesu dhammānupassī viharatīti. (4)</p>
<p class='endsutta'><a class='ref ms' id='ms26Ps_1896' href='#ms26Ps_1896'>Ms 26Ps_1896</a>Satipaṭṭhānakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
