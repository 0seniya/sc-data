<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ps3.10' lang='pli'>
<header>
<ul>
<li class='division'>Paṭisambhidāmagga</li>
<li>3 Paññāvagga</li>
</ul>
<h1>3.10. Mātikākathā</h1>
</header>
<p><a class='ref sc' id='sc1'>SC 1</a><a class='pts' id='pts2.243'></a><a class='ref ms' id='ms26Ps_1924'>Ms 26Ps_1924</a><a class='ref msdiv' id='msdiv40'>Msdiv 40</a><span class='var' id='note374' title='nicchāto muccatīti (s1-3, pts1)'>Nicchāto</span>, mokkho vimokkho, vijjāvimutti, adhisīlaṃ, adhicittaṃ, adhipaññā, passaddhi, ñāṇaṃ, dassanaṃ, <span class='var' id='note375' title='suddhi (s1-3)'>visuddhi</span>, nekkhammaṃ, nissaraṇaṃ, paviveko, vosaggo, cariyā, jhānavimokkho, bhāvanā, adhiṭṭhānaṃ, jīvitaṃ. [19]</p>
<p><a class='ref sc' id='sc2'>SC 2</a><a class='ref ms' id='ms26Ps_1925'>Ms 26Ps_1925</a><a class='ref msdiv' id='msdiv41'>Msdiv 41</a><strong>Nicchāto</strong>ti nekkhammena kāmacchandato nicchāto, abyāpādena byāpādato nicchāto … pe … paṭhamena jhānena nīvaraṇehi nicchāto … pe … arahattamaggena sabbakilesehi nicchāto. (1)</p>
<p><a class='ref sc' id='sc3'>SC 3</a><a class='ref ms' id='ms26Ps_1926'>Ms 26Ps_1926</a><strong>Mokkho vimokkho</strong>ti nekkhammena kāmacchandato muccatīti—mokkho vimokkho. Abyāpādena byāpādato muccatīti—mokkho vimokkho … pe … paṭhamena jhānena nīvaraṇehi muccatīti— mokkho vimokkho … pe … arahattamaggena sabbakilesehi muccatīti—mokkho vimokkho. (2)</p>
<p><a class='ref sc' id='sc4'>SC 4</a><a class='ref ms' id='ms26Ps_1927'>Ms 26Ps_1927</a><strong>Vijjāvimuttī</strong>ti nekkhammaṃ vijjatīti vijjā, kāmacchandato muccatīti vimutti. Vijjanto muccati, muccanto vijjatīti—vijjāvimutti. <span class='var' id='note376' title='abyāpādaṃ (s1-3)'>Abyāpādo</span> vijjatīti vijjā, byāpādato vimuccatīti vimutti. Vijjanto muccati, muccanto vijjatīti—vijjāvimutti … pe … arahattamaggo vijjatīti vijjā, sabbakilesehi muccatīti vimutti. Vijjanto muccati, muccanto vijjatīti—vijjāvimutti. (3)</p>
<p><a class='ref sc' id='sc5'>SC 5</a><a class='pts' id='pts2.244'></a><a class='ref ms' id='ms26Ps_1928'>Ms 26Ps_1928</a><strong>Adhisīlaṃ adhicittaṃ adhipaññā</strong>ti nekkhammena kāmacchandaṃ, saṃvaraṭṭhena sīlavisuddhi, avikkhepaṭṭhena cittavisuddhi, dassanaṭṭhena diṭṭhivisuddhi. Yo tattha saṃvaraṭṭho, ayaṃ adhisīlasikkhā. Yo tattha avikkhepaṭṭho, ayaṃ adhicittasikkhā. Yo tattha dassanaṭṭho, ayaṃ adhipaññāsikkhā. Abyāpādena byāpādaṃ saṃvaraṭṭhena sīlavisuddhi … pe … arahattamaggena sabbakilese saṃvaraṭṭhena sīlavisuddhi, avikkhepaṭṭhena cittavisuddhi. Dassanaṭṭhena diṭṭhivisuddhi. Yo tattha saṃvaraṭṭho, ayaṃ adhisīlasikkhā. Yo tattha avikkhepaṭṭho, ayaṃ adhicittasikkhā. Yo tattha dassanaṭṭho, ayaṃ adhipaññāsikkhā. (4–‍6)</p>
<p><a class='ref sc' id='sc6'>SC 6</a><a class='ref ms' id='ms26Ps_1929'>Ms 26Ps_1929</a><strong>Passaddhī</strong>ti nekkhammena kāmacchandaṃ paṭippassambheti, abyāpādena byāpādaṃ paṭippassambheti … pe … arahattamaggena sabbakilese paṭippassambheti. (7)</p>
<p><a class='ref sc' id='sc7'>SC 7</a><a class='ref ms' id='ms26Ps_1930'>Ms 26Ps_1930</a><strong>Ñāṇan</strong>ti kāmacchandassa pahīnattā nekkhammaṃ ñātaṭṭhena ñāṇaṃ; byāpādassa pahīnattā abyāpādo ñātaṭṭhena ñāṇaṃ … pe … sabbakilesānaṃ pahīnattā arahattamaggo ñātaṭṭhena ñāṇaṃ. (8)</p>
<p><a class='ref sc' id='sc8'>SC 8</a><a class='ref ms' id='ms26Ps_1931'>Ms 26Ps_1931</a><strong>Dassanan</strong>ti kāmacchandassa pahīnattā nekkhammaṃ diṭṭhattā dassanaṃ. Byāpādassa pahīnattā abyāpādo diṭṭhattā dassanaṃ … pe … sabbakilesānaṃ pahīnattā arahattamaggo diṭṭhattā dassanaṃ. (9)</p>
<p><a class='ref sc' id='sc9'>SC 9</a><a class='ref ms' id='ms26Ps_1932'>Ms 26Ps_1932</a><strong>Visuddhī</strong>ti kāmacchandaṃ pajahanto nekkhammena visujjhati. Byāpādaṃ pajahanto abyāpādena visujjhati … pe … sabbakilese pajahanto arahattamaggena visujjhati. (10)</p>
<p><a class='ref sc' id='sc10'>SC 10</a><a class='ref ms' id='ms26Ps_1933'>Ms 26Ps_1933</a><strong>Nekkhamman</strong>ti kāmānametaṃ nissaraṇaṃ, yadidaṃ nekkhammaṃ. Rūpānametaṃ nissaraṇaṃ, yadidaṃ āruppaṃ. Yaṃ kho pana kiñci bhūtaṃ saṅkhataṃ paṭiccasamuppannaṃ, nirodho tassa nekkhammaṃ. Byāpādassa abyāpādo nekkhammaṃ. Thinamiddhassa ālokasaññā nekkhammaṃ … pe … sabbakilesānaṃ arahattamaggo nekkhammaṃ. (11)</p>
<p><a class='ref sc' id='sc11'>SC 11</a><a class='ref ms' id='ms26Ps_1934'>Ms 26Ps_1934</a><strong>Nissaraṇan</strong>ti kāmānametaṃ nissaraṇaṃ, yadidaṃ nekkhammaṃ. Rūpānametaṃ nissaraṇaṃ, yadidaṃ āruppaṃ. Yaṃ kho pana kiñci bhūtaṃ saṅkhataṃ paṭiccasamuppannaṃ, nirodho tassa nissaraṇaṃ. Kāmacchandassa nekkhammaṃ nissaraṇaṃ. Byāpādassa abyāpādo nissaraṇaṃ … pe … sabbakilesānaṃ arahattamaggo nissaraṇaṃ. (12)</p>
<p><a class='ref sc' id='sc12'>SC 12</a><a class='pts' id='pts2.245'></a><a class='ref ms' id='ms26Ps_1935'>Ms 26Ps_1935</a><strong>Paviveko</strong>ti kāmacchandassa nekkhammaṃ paviveko … pe … sabbakilesānaṃ arahattamaggo paviveko. (13)</p>
<p><a class='ref sc' id='sc13'>SC 13</a><a class='ref ms' id='ms26Ps_1936'>Ms 26Ps_1936</a><strong>Vosaggo</strong>ti nekkhammena kāmacchandaṃ vosajjatīti—vosaggo. Abyāpādena byāpādaṃ vosajjatīti—vosaggo … pe … arahattamaggena sabbakilese vosajjatīti—vosaggo. (14)</p>
<p><a class='ref sc' id='sc14'>SC 14</a><a class='ref ms' id='ms26Ps_1937'>Ms 26Ps_1937</a><strong>Cariyā</strong>ti kāmacchandaṃ pajahanto nekkhammena carati. Byāpādaṃ pajahanto abyāpādena carati … pe … sabbakilese pajahanto arahattamaggena carati. (15)</p>
<p><a class='ref sc' id='sc15'>SC 15</a><a class='ref ms' id='ms26Ps_1938'>Ms 26Ps_1938</a><strong>Jhānavimokkho</strong>ti nekkhammaṃ jhāyatīti—jhānaṃ. Kāmacchandaṃ jhāpetīti—jhānaṃ. Jhāyanto muccatīti—jhānavimokkho. Jhāpento muccatīti—jhānavimokkho. Jhāyantīti dhammā. Jhāpentīti kilese. Jhāte ca jhāpe ca jānātīti—<span class='var' id='note377' title='jhānavimokkho (s1-3, pts1)'>jhānajhāyī</span>. Abyāpādo jhāyatīti jhānaṃ. Byāpādaṃ jhāpetīti—jhānaṃ … pe … ālokasaññā jhāyatīti— jhānaṃ. Thinamiddhaṃ jhāpetīti—jhānaṃ … pe … arahattamaggo jhāyatīti—jhānaṃ. Sabbakilese jhāpetīti—jhānaṃ. Jhāyanto muccatīti—jhānavimokkho. Jhāpento muccatīti—jhānavimokkho. Jhāyantīti—dhammā. Jhāpentīti—kilese. Jhāte ca jhāpe ca jānātīti—jhānajhāyī. (16)</p>
<p><a class='ref sc' id='sc16'>SC 16</a><a class='ref ms' id='ms26Ps_1939'>Ms 26Ps_1939</a><a class='ref msdiv' id='msdiv42'>Msdiv 42</a><strong>Bhāvanā adhiṭṭhānaṃ jīvitan</strong>ti kāmacchandaṃ pajahanto nekkhammaṃ bhāvetīti—bhāvanāsampanno. Nekkhammavasena cittaṃ adhiṭṭhātīti—adhiṭṭhānasampanno. Svāyaṃ evaṃ bhāvanāsampanno adhiṭṭhānasampanno samaṃ jīvati, no visamaṃ; sammā jīvati, no micchā; visuddhaṃ jīvati, no kiliṭṭhanti—ājīvasampanno. Svāyaṃ evaṃ bhāvanāsampanno adhiṭṭhānasampanno ājīvasampanno yaññadeva parisaṃ upasaṅkamati—yadi khattiyaparisaṃ yadi brāhmaṇaparisaṃ yadi gahapatiparisaṃ yadi samaṇaparisaṃ—visārado upasaṅkamati amaṅkubhūto. Taṃ kissa hetu? Tathā hi so bhāvanāsampanno adhiṭṭhānasampanno ājīvasampanno.</p>
<p><a class='ref sc' id='sc17'>SC 17</a><a class='pts' id='pts2.246'></a><a class='ref ms' id='ms26Ps_1940'>Ms 26Ps_1940</a>Byāpādaṃ pajahanto abyāpādaṃ bhāvetīti—bhāvanāsampanno … pe … thinamiddhaṃ pajahanto ālokasaññaṃ bhāvetīti—bhāvanāsampanno … pe … uddhaccaṃ pajahanto avikkhepaṃ bhāvetīti—bhāvanāsampanno … pe … vicikicchaṃ pajahanto dhammavavatthānaṃ bhāvetīti—bhāvanāsampanno … pe … avijjaṃ pajahanto vijjaṃ bhāvetīti—bhāvanāsampanno … pe … aratiṃ pajahanto pāmojjaṃ bhāvetīti— bhāvanāsampanno … pe … nīvaraṇe pajahanto paṭhamaṃ jhānaṃ bhāvetīti— bhāvanāsampanno … pe … sabbakilese pajahanto arahattamaggaṃ bhāvetīti— bhāvanāsampanno. Arahattamaggavasena cittaṃ adhiṭṭhātīti—adhiṭṭhānasampanno. Svāyaṃ evaṃ bhāvanāsampanno adhiṭṭhānasampanno samaṃ jīvati, no visamaṃ; sammā jīvati, no micchā; visuddhaṃ jīvati, no kiliṭṭhanti—ājīvasampanno. Svāyaṃ evaṃ bhāvanāsampanno adhiṭṭhānasampanno ājīvasampanno yaññadeva parisaṃ upasaṅkamati—yadi khattiyaparisaṃ yadi brāhmaṇaparisaṃ yadi gahapatiparisaṃ yadi samaṇaparisaṃ—visārado upasaṅkamati amaṅkubhūto. Taṃ kissa hetu? Tathā hi so bhāvanāsampanno adhiṭṭhānasampanno ājīvasampannoti. (17–‍19)</p>
<p class='endsutta'><a class='ref ms' id='ms26Ps_1941'>Ms 26Ps_1941</a>Mātikākathā niṭṭhitā.</p>
<p class='endsection'><a class='ref ms' id='ms26Ps_1942'>Ms 26Ps_1942</a>Paññāvaggo tatiyo.</p>
<p class='uddana-intro'><a class='ref ms' id='ms26Ps_1943'>Ms 26Ps_1943</a>Tassuddānaṃ</p>
<blockquote class='uddanagatha'>
<p><a class='ref sc' id='sc18'>SC 18</a><a class='ref ms' id='ms26Ps_1944'>Ms 26Ps_1944</a>Paññā iddhi abhisamayo,<br>
viveko cariyapañcamo;<br>
Pāṭihāri samasīsi,<br>
satipaṭṭhānā vipassanā;<br>
Tatiye paññāvaggamhi,<br>
mātikāya ca te dasāti.</p>
<p><a class='ref sc' id='sc19'>SC 19</a><a class='ref ms' id='ms26Ps_1945'>Ms 26Ps_1945</a>Mahāvaggo yuganaddho,<br>
paññāvaggo ca nāmato;<br>
<span class='var' id='note378' title='tivaggo yassa vikkhepo (s1-3, mr)'>Tayova vaggā imamhi</span>,<br>
paṭisambhidāpakaraṇe.</p>
<p><a class='ref sc' id='sc20'>SC 20</a><a class='ref ms' id='ms26Ps_1946'>Ms 26Ps_1946</a>Anantanayamaggesu,<br>
gambhīro sāgarūpamo;<br>
Nabhañca tārakākiṇṇaṃ,<br>
thūlo jātassaro yathā;<br>
Kathikānaṃ visālāya,<br>
yogīnaṃ ñāṇajotananti.</p>
</blockquote>
<p class='endbook'><a class='ref ms' id='ms26Ps_1947'>Ms 26Ps_1947</a>Paṭisambhidāmaggapāḷi niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
