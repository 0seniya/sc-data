<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bu-vb-sk37' lang='pli'>
<header>
<ul>
<li class='division'>Theravāda Vinaya</li>
<li>Mahāvibhaṅga</li>
<li>Sekhiyakaṇḍa</li>
<li>Sakkaccavagga</li>
</ul>
<h1>37. Sūpodanaviññattisikkhāpada</h1>
</header>
<p><a class='ref sc' id='sc1'>SC 1</a><a class='ref pts-vp-pli' id='pts-vp-pli4.193'>PTS vp Pali 4.193</a> <a class='ref ms' id='ms2V_1865'>Ms 2V_1865</a><a class='ref msdiv' id='msdiv612' href='#sc1'>SC 1</a><a class='ref pts-vp-pli' id='pts-vp-pli4.193'>PTS vp Pali 4.193</a> <a class='ref ms' id='ms2V_1865'>Ms 2V_1865</a><a class='ref msdiv' id='msdiv612'>Msdiv 612</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sūpampi odanampi attano atthāya viññāpetvā bhuñjanti. Manussā ujjhāyanti khiyyanti vipācenti— “kathañhi nāma samaṇā sakyaputtiyā sūpampi odanampi attano atthāya viññāpetvā bhuñjissanti. Kassa sampannaṃ na manāpaṃ. Kassa sāduṃ na ruccatī”ti.</p>
<p><a class='ref sc' id='sc2'>SC 2</a><a class='ref ms' id='ms2V_1866' href='#sc2'>SC 2</a><a class='ref ms' id='ms2V_1866'>Ms 2V_1866</a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti— “kathañhi nāma chabbaggiyā bhikkhū sūpampi odanampi attano atthāya viññāpetvā bhuñjissantī”ti … pe … “saccaṃ kira tumhe, bhikkhave, sūpampi odanampi attano atthāya viññāpetvā bhuñjathā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, sūpampi odanampi attano atthāya viññāpetvā bhuñjissatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class='ref sc' id='sc3'>SC 3</a><a class='ref ms' id='ms2V_1867'>Ms 2V_1867</a><span class='rule' href='#sc3'>SC 3</a><a class='ref ms' id='ms2V_1867'>Ms 2V_1867</a><span class='rule'>“Na sūpaṃ vā odanaṃ vā attano atthāya viññāpetvā bhuñjissāmīti sikkhā karaṇīyā”</span>ti.</p>
<p><a class='ref sc' id='sc4'>SC 4</a><a class='ref ms' id='ms2V_1868' href='#sc4'>SC 4</a><a class='ref ms' id='ms2V_1868'>Ms 2V_1868</a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class='ref sc' id='sc5'>SC 5</a><a class='ref ms' id='ms2V_1869'>Ms 2V_1869</a><a class='ref msdiv' id='msdiv613' href='#sc5'>SC 5</a><a class='ref ms' id='ms2V_1869'>Ms 2V_1869</a><a class='ref msdiv' id='msdiv613'>Msdiv 613</a>Tena kho pana samayena bhikkhū gilānā honti. Gilānapucchakā bhikkhū gilāne bhikkhū etadavocuṃ— “kaccāvuso, khamanīyaṃ, kacci yāpanīyan”ti? “Pubbe mayaṃ, āvuso, sūpampi odanampi attano atthāya viññāpetvā bhuñjāma, tena no phāsu hoti. Idāni pana— ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti. Bhagavato etamatthaṃ ārocesuṃ … pe … anujānāmi, bhikkhave, gilānena bhikkhunā sūpampi odanampi attano atthāya viññāpetvā bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class='ref sc' id='sc6'>SC 6</a><a class='ref ms' id='ms2V_1870'>Ms 2V_1870</a><span class='rule' href='#sc6'>SC 6</a><a class='ref ms' id='ms2V_1870'>Ms 2V_1870</a><span class='rule'>“Na sūpaṃ vā odanaṃ vā agilāno attano atthāya viññāpetvā bhuñjissāmīti sikkhā karaṇīyā”</span>ti. (<i>37</i>:<strong>182</strong>)</p>
<p><a class='ref sc' id='sc7'>SC 7</a><a class='ref ms' id='ms2V_1871' href='#sc7'>SC 7</a><a class='ref ms' id='ms2V_1871'>Ms 2V_1871</a>Na sūpaṃ vā odanaṃ vā agilānena attano atthāya viññāpetvā bhuñjitabbaṃ. Yo anādariyaṃ paṭicca sūpaṃ vā odanaṃ vā agilāno attano atthāya viññāpetvā bhuñjati, āpatti dukkaṭassa.</p>
<p><a class='ref sc' id='sc8'>SC 8</a><a class='ref ms' id='ms2V_1872' href='#sc8'>SC 8</a><a class='ref ms' id='ms2V_1872'>Ms 2V_1872</a>Anāpatti— asañcicca, assatiyā, ajānantassa, gilānassa, ñātakānaṃ pavāritānaṃ, aññassatthāya, attano dhanena, āpadāsu, ummattakassa, ādikammikassāti.</p>
<p class='endsutta'><a class='ref sc' id='sc9'>SC 9</a><a class='ref ms' id='ms2V_1873' href='#sc9'>SC 9</a><a class='ref ms' id='ms2V_1873'>Ms 2V_1873</a>Sattamasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
