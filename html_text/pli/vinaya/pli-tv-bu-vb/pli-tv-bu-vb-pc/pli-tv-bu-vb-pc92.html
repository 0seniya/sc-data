<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bu-vb-pc92' lang='pli'>
<header>
<ul>
<li class='division'>Theravāda Vinaya</li>
<li>Mahāvibhaṅga</li>
<li>Pācittiyakaṇḍa</li>
<li><span class='var' id='note275' title='nandattherasikkhāpadaṃ (bj)'>Ratanavagga</span></li>
</ul>
<h1>92. Nandasikkhāpada</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms2V_1585' href='#ms2V_1585'>Ms 2V_1585</a><a class='ref msdiv' id='msdiv547' href='#msdiv547'>Msdiv 547</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā nando bhagavato mātucchāputto abhirūpo hoti dassanīyo pāsādiko caturaṅgulomako <span class='var' id='note276' title='bhagavato (bj, pts1, mr)'>bhagavatā</span>. So sugatacīvarappamāṇaṃ cīvaraṃ dhāreti. Addasaṃsu kho therā bhikkhū āyasmantaṃ nandaṃ dūratova āgacchantaṃ. Disvāna—“bhagavā āgacchatī”ti āsanā vuṭṭhahanti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms2V_1586' href='#ms2V_1586'>Ms 2V_1586</a>Te <span class='var' id='note277' title='upagate sañjānitvā (bj) | upagataṃ sañjānitvā (s1-3)'>upagate jānitvā</span> ujjhāyanti khiyyanti vipācenti—“kathañhi nāma āyasmā nando sugatacīvarappamāṇaṃ cīvaraṃ dhāressatī”ti … pe … “saccaṃ kira tvaṃ, nanda, sugatacīvarappamāṇaṃ cīvaraṃ dhāresī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, nanda, sugatacīvarappamāṇaṃ cīvaraṃ dhāressasi. Netaṃ, nanda, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class='ref sc' id='sc3' href='#sc3'>SC 3</a><a class='ref ms' id='ms2V_1587' href='#ms2V_1587'>Ms 2V_1587</a><a class='ref msdiv' id='msdiv548' href='#msdiv548'>Msdiv 548</a><span class='rule'>“Yo pana bhikkhu sugatacīvarappamāṇaṃ cīvaraṃ kārāpeyya atirekaṃ vā, chedanakaṃ pācittiyaṃ. Tatridaṃ sugatassa sugatacīvarappamāṇaṃ—dīghaso nava vidatthiyo, sugatavidatthiyā; tiriyaṃ cha vidatthiyo. Idaṃ sugatassa sugatacīvarappamāṇan”</span>ti. (<i>92</i>:<b>141</b>)</p>
<p><a class='ref sc' id='sc4' href='#sc4'>SC 4</a><a class='ref ms' id='ms2V_1588' href='#ms2V_1588'>Ms 2V_1588</a><a class='ref msdiv' id='msdiv549' href='#msdiv549'>Msdiv 549</a><strong>Yo panā</strong>ti yo yādiso … pe … <strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class='ref sc' id='sc5' href='#sc5'>SC 5</a><a class='ref ms' id='ms2V_1589' href='#ms2V_1589'>Ms 2V_1589</a><strong><span class='var' id='note278' title='sugatacīvaraṃ (bj, pts1, mr)'>Sugatacīvarappamāṇaṃ</span></strong> nāma dīghaso nava vidatthiyo, sugatavidatthiyā; tiriyaṃ cha vidatthiyo.</p>
<p><a class='ref sc' id='sc6' href='#sc6'>SC 6</a><a class='ref ms' id='ms2V_1590' href='#ms2V_1590'>Ms 2V_1590</a><strong>Kārāpeyyā</strong>ti karoti vā kārāpeti vā, payoge dukkaṭaṃ. Paṭilābhena chinditvā pācittiyaṃ desetabbaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms2V_1591' href='#ms2V_1591'>Ms 2V_1591</a><a class='ref msdiv' id='msdiv550' href='#msdiv550'>Msdiv 550</a>Attanā vippakataṃ attanā pariyosāpeti, āpatti pācittiyassa. Attanā vippakataṃ parehi pariyosāpeti, āpatti pācittiyassa. Parehi vippakataṃ attanā pariyosāpeti, āpatti pācittiyassa. Parehi vippakataṃ parehi pariyosāpeti, āpatti pācittiyassa.</p>
<p><a class='ref sc' id='sc8' href='#sc8'>SC 8</a><a class='ref ms' id='ms2V_1592' href='#ms2V_1592'>Ms 2V_1592</a>Aññassatthāya karoti vā kārāpeti vā, āpatti dukkaṭassa. Aññena kataṃ paṭilabhitvā paribhuñjati, āpatti dukkaṭassa.</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli4.174' href='#pts-vp-pli4.174'>PTS vp Pali 4.174</a> <a class='ref ms' id='ms2V_1593' href='#ms2V_1593'>Ms 2V_1593</a><a class='ref msdiv' id='msdiv551' href='#msdiv551'>Msdiv 551</a>Anāpatti—ūnakaṃ karoti, aññena kataṃ paṭilabhitvā chinditvā paribhuñjati, vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti, ummattakassa, ādikammikassāti.</p>
<p class='endsutta'><a class='ref sc' id='sc10' href='#sc10'>SC 10</a><a class='ref ms' id='ms2V_1594' href='#ms2V_1594'>Ms 2V_1594</a><span class='var' id='note279' title='nandattherasikkhāpadaṃ (bj)'>Nandasikkhāpadaṃ</span> niṭṭhitaṃ dasamaṃ.<br>
<span class='var' id='note280' title='rājavaggo (bj)'>Ratanavaggo</span> navamo.</p>
<p class='uddana-intro'><a class='ref sc' id='sc11' href='#sc11'>SC 11</a><a class='ref ms' id='ms2V_1595' href='#ms2V_1595'>Ms 2V_1595</a>Tassuddānaṃ</p>
<blockquote class='uddanagatha'>
<p><a class='ref sc' id='sc12' href='#sc12'>SC 12</a><a class='ref ms' id='ms2V_1596' href='#ms2V_1596'>Ms 2V_1596</a>Rañño ca ratanaṃ santaṃ,<br>
sūci mañcañca tūlikaṃ;<br>
Nisīdanañca kaṇḍuñca,<br>
vassikā sugatena cāti.</p>
</blockquote>
<p><a class='ref sc' id='sc13' href='#sc13'>SC 13</a><a class='ref ms' id='ms2V_1597' href='#ms2V_1597'>Ms 2V_1597</a>Uddiṭṭhā kho, āyasmanto, dvenavuti pācittiyā dhammā. Tatthāyasmante pucchāmi— “kaccittha parisuddhā”? Dutiyampi pucchāmi—“kaccittha parisuddhā”? Tatiyampi pucchāmi—“kaccittha parisuddhā”? Parisuddhetthāyasmanto, tasmā tuṇhī, evametaṃ dhārayāmīti.</p>
<p class='endsection'><a class='ref sc' id='sc14' href='#sc14'>SC 14</a><a class='ref ms' id='ms2V_1598' href='#ms2V_1598'>Ms 2V_1598</a>Khuddakaṃ samattaṃ.<br>
Pācittiyakaṇḍaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
