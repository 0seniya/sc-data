<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bu-vb-pc75' lang='pli'>
<header>
<ul>
<li class='division'>Theravāda Vinaya</li>
<li>Mahāvibhaṅga</li>
<li>Pācittiyakaṇḍa</li>
<li>Sahadhammikavagga</li>
</ul>
<h1>75. Talasattikasikkhāpada</h1>
</header>
<p><a class='ref sc' id='sc1'>SC 1</a><a class='ref pts-vp-pli' id='pts-vp-pli4.147'>PTS vp Pali 4.147</a> <a class='ref ms' id='ms2V_1356'>Ms 2V_1356</a><a class='ref msdiv' id='msdiv454'>Msdiv 454</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū kupitā anattamanā sattarasavaggiyānaṃ bhikkhūnaṃ talasattikaṃ uggiranti. Te pahārasamuccitā rodanti. Bhikkhū evamāhaṃsu—“kissa tumhe, āvuso, rodathā”ti? “Ime, āvuso, chabbaggiyā bhikkhū kupitā anattamanā amhākaṃ talasattikaṃ uggirantī”ti.</p>
<p><a class='ref sc' id='sc2'>SC 2</a><a class='ref ms' id='ms2V_1357'>Ms 2V_1357</a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū kupitā anattamanā sattarasavaggiyānaṃ bhikkhūnaṃ talasattikaṃ uggirissantī”ti … pe … “saccaṃ kira tumhe, bhikkhave, kupitā anattamanā sattarasavaggiyānaṃ bhikkhūnaṃ talasattikaṃ uggirathā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, kupitā anattamanā sattarasavaggiyānaṃ bhikkhūnaṃ talasattikaṃ uggirissatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class='ref sc' id='sc3'>SC 3</a><a class='ref ms' id='ms2V_1358'>Ms 2V_1358</a><a class='ref msdiv' id='msdiv455'>Msdiv 455</a><span class='rule'>“Yo pana bhikkhu bhikkhussa kupito anattamano talasattikaṃ uggireyya, pācittiyan”</span>ti. (<i>75</i>:<strong>124</strong>)</p>
<p><a class='ref sc' id='sc4'>SC 4</a><a class='ref ms' id='ms2V_1359'>Ms 2V_1359</a><a class='ref msdiv' id='msdiv456'>Msdiv 456</a><strong>Yo panā</strong>ti yo yādiso … pe … <strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class='ref sc' id='sc5'>SC 5</a><a class='ref ms' id='ms2V_1360'>Ms 2V_1360</a><strong>Bhikkhussā</strong>ti aññassa bhikkhussa.</p>
<p><a class='ref sc' id='sc6'>SC 6</a><a class='ref ms' id='ms2V_1361'>Ms 2V_1361</a><strong>Kupito anattamano</strong>ti anabhiraddho āhatacitto khilajāto.</p>
<p><a class='ref sc' id='sc7'>SC 7</a><a class='ref ms' id='ms2V_1362'>Ms 2V_1362</a><strong>Talasattikaṃ uggireyyā</strong>ti kāyaṃ vā kāyapaṭibaddhaṃ vā antamaso uppalapattampi uccāreti, āpatti pācittiyassa.</p>
<p><a class='ref sc' id='sc8'>SC 8</a><a class='ref ms' id='ms2V_1363'>Ms 2V_1363</a><a class='ref msdiv' id='msdiv457'>Msdiv 457</a>Upasampanne upasampannasaññī kupito anattamano talasattikaṃ uggirati, āpatti pācittiyassa. Upasampanne vematiko kupito anattamano talasattikaṃ uggirati, āpatti pācittiyassa. Upasampanne anupasampannasaññī kupito anattamano talasattikaṃ uggirati, āpatti pācittiyassa.</p>
<p><a class='ref sc' id='sc9'>SC 9</a><a class='ref ms' id='ms2V_1364'>Ms 2V_1364</a>Anupasampannassa kupito anattamano talasattikaṃ uggirati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.</p>
<p><a class='ref sc' id='sc10'>SC 10</a><a class='ref ms' id='ms2V_1365'>Ms 2V_1365</a><a class='ref msdiv' id='msdiv458'>Msdiv 458</a>Anāpatti—kenaci viheṭhīyamāno mokkhādhippāyo talasattikaṃ uggirati, ummattakassa, ādikammikassāti.</p>
<p class='endsutta'><a class='ref sc' id='sc11'>SC 11</a><a class='ref ms' id='ms2V_1366'>Ms 2V_1366</a>Talasattikasikkhāpadaṃ niṭṭhitaṃ pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
