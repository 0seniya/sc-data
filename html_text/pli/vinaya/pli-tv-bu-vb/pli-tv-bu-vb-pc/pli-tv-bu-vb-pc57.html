<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bu-vb-pc57' lang='pli'>
<header>
<ul>
<li class='division'>Theravāda Vinaya</li>
<li>Mahāvibhaṅga</li>
<li>Pācittiyakaṇḍa</li>
<li>Surāpānavagga</li>
</ul>
<h1>57. Nahānasikkhāpada</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli4.117' href='#pts-vp-pli4.117'>PTS vp Pali 4.117</a> <a class='ref ms' id='ms2V_1088' href='#ms2V_1088'>Ms 2V_1088</a><a class='ref msdiv' id='msdiv357' href='#msdiv357'>Msdiv 357</a>Tena samayena buddho bhagavā rājagahe viharati veḷuvane kalandakanivāpe. Tena kho pana samayena bhikkhū tapode nahāyanti. Tena kho pana <span class='var' id='note183' title='atha kho (bj, s1-3)'>samayena</span> rājā māgadho seniyo bimbisāro “sīsaṃ nahāyissāmī”ti tapodaṃ gantvā—“yāvāyyā nahāyantī”ti ekamantaṃ paṭimānesi. Bhikkhū yāva samandhakārā nahāyiṃsu. Atha kho rājā māgadho seniyo bimbisāro vikāle sīsaṃ nahāyitvā, nagaradvāre thakite bahinagare vasitvā, kālasseva asambhinnena vilepanena yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho rājānaṃ māgadhaṃ seniyaṃ bimbisāraṃ bhagavā etadavoca—“kissa tvaṃ, mahārāja, kālasseva āgato asambhinnena vilepanenā”ti? Atha kho rājā māgadho seniyo bimbisāro bhagavato etamatthaṃ ārocesi. Atha kho bhagavā rājānaṃ māgadhaṃ seniyaṃ bimbisāraṃ dhammiyā kathāya sandassesi samādapesi samuttejesi sampahaṃsesi. Atha kho rājā māgadho seniyo bimbisāro bhagavatā dhammiyā kathāya sandassito samādapito samuttejito sampahaṃsito uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>
<p><a class='ref sc' id='sc2' href='#sc2'>SC 2</a><a class='ref ms' id='ms2V_1089' href='#ms2V_1089'>Ms 2V_1089</a>Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—“saccaṃ kira, bhikkhave, bhikkhū rājānampi passitvā na mattaṃ jānitvā nahāyantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma te, bhikkhave, moghapurisā rājānampi passitvā na mattaṃ jānitvā nahāyissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class='ref sc' id='sc3' href='#sc3'>SC 3</a><a class='ref ms' id='ms2V_1090' href='#ms2V_1090'>Ms 2V_1090</a><span class='rule'>“Yo pana bhikkhu orenaddhamāsaṃ nahāyeyya, pācittiyan”</span>ti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms2V_1091' href='#ms2V_1091'>Ms 2V_1091</a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class='ref sc' id='sc5' href='#sc5'>SC 5</a><a class='ref ms' id='ms2V_1092' href='#ms2V_1092'>Ms 2V_1092</a><a class='ref msdiv' id='msdiv358' href='#msdiv358'>Msdiv 358</a>Tena kho pana samayena bhikkhū uṇhasamaye pariḷāhasamaye kukkuccāyantā na nahāyanti, sedagatena gattena sayanti. Cīvarampi senāsanampi dussati. Bhagavato etamatthaṃ ārocesuṃ … pe … anujānāmi, bhikkhave, uṇhasamaye pariḷāhasamaye orenaddhamāsaṃ nahāyituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class='ref sc' id='sc6' href='#sc6'>SC 6</a><a class='ref ms' id='ms2V_1093' href='#ms2V_1093'>Ms 2V_1093</a><span class='rule'>“Yo pana bhikkhu orenaddhamāsaṃ nahāyeyya, aññatra samayā, pācittiyaṃ. Tatthāyaṃ samayo. Diyaḍḍho māso seso <span class='var' id='note184' title='gimhānaṃ (itipi)'>gimhānanti</span> vassānassa paṭhamo māso iccete aḍḍhateyyamāsā uṇhasamayo pariḷāhasamayo—ayaṃ tattha samayo”</span>ti.</p>
<p><a class='ref sc' id='sc7' href='#sc7'>SC 7</a><a class='ref pts-vp-pli' id='pts-vp-pli4.118' href='#pts-vp-pli4.118'>PTS vp Pali 4.118</a> <a class='ref ms' id='ms2V_1094' href='#ms2V_1094'>Ms 2V_1094</a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class='ref sc' id='sc8' href='#sc8'>SC 8</a><a class='ref ms' id='ms2V_1095' href='#ms2V_1095'>Ms 2V_1095</a><a class='ref msdiv' id='msdiv359' href='#msdiv359'>Msdiv 359</a>Tena kho pana samayena bhikkhū gilānā honti. Gilānapucchakā bhikkhū gilāne bhikkhū etadavocuṃ—“kaccāvuso, khamanīyaṃ, kacci yāpanīyan”ti? “Pubbe mayaṃ, āvuso, orenaddhamāsaṃ nahāyāma, tena no phāsu hoti; idāni pana ‘bhagavatā paṭikkhittan’ti kukkuccāyantā na nahāyāma, tena no na phāsu hotī”ti. Bhagavato etamatthaṃ ārocesuṃ … pe … anujānāmi, bhikkhave, gilānena bhikkhunā orenaddhamāsaṃ nahāyituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class='ref sc' id='sc9' href='#sc9'>SC 9</a><a class='ref ms' id='ms2V_1096' href='#ms2V_1096'>Ms 2V_1096</a><span class='rule'>“Yo pana bhikkhu orenaddhamāsaṃ nahāyeyya, aññatra samayā, pācittiyaṃ. Tatthāyaṃ samayo. Diyaḍḍho māso seso <span class='var' id='note185' title='gimhānaṃ (itipi)'>gimhānanti</span> vassānassa paṭhamo māso iccete aḍḍhateyyamāsā uṇhasamayo, pariḷāhasamayo, gilānasamayo—ayaṃ tattha samayo”</span>ti.</p>
<p><a class='ref sc' id='sc10' href='#sc10'>SC 10</a><a class='ref ms' id='ms2V_1097' href='#ms2V_1097'>Ms 2V_1097</a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class='ref sc' id='sc11' href='#sc11'>SC 11</a><a class='ref ms' id='ms2V_1098' href='#ms2V_1098'>Ms 2V_1098</a><a class='ref msdiv' id='msdiv360' href='#msdiv360'>Msdiv 360</a>Tena kho pana samayena bhikkhū navakammaṃ katvā kukkuccāyantā na nahāyanti. Te sedagatena gattena sayanti. Cīvarampi senāsanampi dussati. Bhagavato etamatthaṃ ārocesuṃ … pe … anujānāmi, bhikkhave, kammasamaye orenaddhamāsaṃ nahāyituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class='ref sc' id='sc12' href='#sc12'>SC 12</a><a class='ref ms' id='ms2V_1099' href='#ms2V_1099'>Ms 2V_1099</a><span class='rule'>“Yo pana bhikkhu orenaddhamāsaṃ nahāyeyya, aññatra samayā, pācittiyaṃ. Tatthāyaṃ samayo. Diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo—ayaṃ tattha samayo”</span>ti.</p>
<p><a class='ref sc' id='sc13' href='#sc13'>SC 13</a><a class='ref ms' id='ms2V_1100' href='#ms2V_1100'>Ms 2V_1100</a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class='ref sc' id='sc14' href='#sc14'>SC 14</a><a class='ref ms' id='ms2V_1101' href='#ms2V_1101'>Ms 2V_1101</a><a class='ref msdiv' id='msdiv361' href='#msdiv361'>Msdiv 361</a>Tena kho pana samayena bhikkhū addhānaṃ gantvā kukkuccāyantā na nahāyanti. Te sedagatena gattena sayanti. Cīvarampi senāsanampi dussati. Bhagavato etamatthaṃ ārocesuṃ … pe … anujānāmi, bhikkhave, addhānagamanasamaye orenaddhamāsaṃ nahāyituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class='ref sc' id='sc15' href='#sc15'>SC 15</a><a class='ref ms' id='ms2V_1102' href='#ms2V_1102'>Ms 2V_1102</a><span class='rule'>“Yo pana bhikkhu orenaddhamāsaṃ nahāyeyya, aññatra samayā, pācittiyaṃ. Tatthāyaṃ samayo. Diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhānagamanasamayo—ayaṃ tattha samayo”</span>ti.</p>
<p><a class='ref sc' id='sc16' href='#sc16'>SC 16</a><a class='ref ms' id='ms2V_1103' href='#ms2V_1103'>Ms 2V_1103</a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class='ref sc' id='sc17' href='#sc17'>SC 17</a><a class='ref pts-vp-pli' id='pts-vp-pli4.119' href='#pts-vp-pli4.119'>PTS vp Pali 4.119</a> <a class='ref ms' id='ms2V_1104' href='#ms2V_1104'>Ms 2V_1104</a><a class='ref msdiv' id='msdiv362' href='#msdiv362'>Msdiv 362</a>Tena kho pana samayena sambahulā bhikkhū ajjhokāse cīvarakammaṃ karontā sarajena vātena okiṇṇā honti. Devo ca thokaṃ thokaṃ phusāyati. Bhikkhū kukkuccāyantā na nahāyanti, kilinnena gattena sayanti. Cīvarampi senāsanampi dussati. Bhagavato etamatthaṃ ārocesuṃ … pe … anujānāmi, bhikkhave, vātavuṭṭhisamaye orenaddhamāsaṃ nahāyituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class='ref sc' id='sc18' href='#sc18'>SC 18</a><a class='ref ms' id='ms2V_1105' href='#ms2V_1105'>Ms 2V_1105</a><a class='ref msdiv' id='msdiv363' href='#msdiv363'>Msdiv 363</a><span class='rule'>“Yo pana bhikkhu <span class='var' id='note186' title='orenaḍḍhamāsaṃ (s1-3)'>orenaddhamāsaṃ</span> <span class='var' id='note187' title='nhāyeyya (s1-3, pts1)'>orenaddhamāsaṃ</span> <span class='var' id='note187' title='nhāyeyya (s1-3, pts1)'>nahāyeyya</span>, aññatra samayā, pācittiyaṃ. Tatthāyaṃ samayo. Diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhānagamanasamayo, vātavuṭṭhisamayo—ayaṃ tattha samayo”</span>ti. (<i>57</i>:<strong>106</strong>)</p>
<p><a class='ref sc' id='sc19' href='#sc19'>SC 19</a><a class='ref ms' id='ms2V_1106' href='#ms2V_1106'>Ms 2V_1106</a><a class='ref msdiv' id='msdiv364' href='#msdiv364'>Msdiv 364</a><strong>Yo panā</strong>ti yo yādiso … pe … <strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class='ref sc' id='sc20' href='#sc20'>SC 20</a><a class='ref ms' id='ms2V_1107' href='#ms2V_1107'>Ms 2V_1107</a><strong>Orenaddhamāsan</strong>ti ūnakaddhamāsaṃ.</p>
<p><a class='ref sc' id='sc21' href='#sc21'>SC 21</a><a class='ref ms' id='ms2V_1108' href='#ms2V_1108'>Ms 2V_1108</a><strong>Nahāyeyyā</strong>ti cuṇṇena vā mattikāya vā nahāyati, payoge payoge dukkaṭaṃ. Nahānapariyosāne, āpatti pācittiyassa.</p>
<p><a class='ref sc' id='sc22' href='#sc22'>SC 22</a><a class='ref ms' id='ms2V_1109' href='#ms2V_1109'>Ms 2V_1109</a><strong>Aññatra samayā</strong>ti ṭhapetvā samayaṃ.</p>
<p><a class='ref sc' id='sc23' href='#sc23'>SC 23</a><a class='ref ms' id='ms2V_1110' href='#ms2V_1110'>Ms 2V_1110</a><strong>Uṇhasamayo</strong> nāma diyaḍḍho māso seso gimhānaṃ. <strong>Pariḷāhasamayo</strong> nāma vassānassa paṭhamo māso “iccete aḍḍhateyyamāsā uṇhasamayo pariḷāhasamayo”ti nahāyitabbaṃ.</p>
<p><a class='ref sc' id='sc24' href='#sc24'>SC 24</a><a class='ref ms' id='ms2V_1111' href='#ms2V_1111'>Ms 2V_1111</a><strong>Gilānasamayo</strong> nāma yassa vinā nahānena na phāsu hoti. Gilānasamayoti nahāyitabbaṃ.</p>
<p><a class='ref sc' id='sc25' href='#sc25'>SC 25</a><a class='ref ms' id='ms2V_1112' href='#ms2V_1112'>Ms 2V_1112</a><strong>Kammasamayo</strong> nāma antamaso pariveṇampi sammaṭṭhaṃ hoti. “Kammasamayo”ti nahāyitabbaṃ.</p>
<p><a class='ref sc' id='sc26' href='#sc26'>SC 26</a><a class='ref ms' id='ms2V_1113' href='#ms2V_1113'>Ms 2V_1113</a><strong>Addhānagamanasamayo</strong> nāma “addhayojanaṃ gacchissāmī”ti nahāyitabbaṃ, gacchantena nahāyitabbaṃ, gatena nahāyitabbaṃ.</p>
<p><a class='ref sc' id='sc27' href='#sc27'>SC 27</a><a class='ref ms' id='ms2V_1114' href='#ms2V_1114'>Ms 2V_1114</a><strong>Vātavuṭṭhisamayo</strong> nāma bhikkhū sarajena vātena okiṇṇā honti, dve vā tīṇi vā udakaphusitāni kāye patitāni honti. “Vātavuṭṭhisamayo”ti nahāyitabbaṃ.</p>
<p><a class='ref sc' id='sc28' href='#sc28'>SC 28</a><a class='ref ms' id='ms2V_1115' href='#ms2V_1115'>Ms 2V_1115</a><a class='ref msdiv' id='msdiv365' href='#msdiv365'>Msdiv 365</a>Ūnakaddhamāse ūnakasaññī, aññatra samayā, nahāyati, āpatti pācittiyassa. Ūnakaddhamāse vematiko, aññatra samayā, nahāyati, āpatti pācittiyassa. Ūnakaddhamāse atirekasaññī, aññatra samayā, nahāyati, āpatti pācittiyassa.</p>
<p><a class='ref sc' id='sc29' href='#sc29'>SC 29</a><a class='ref ms' id='ms2V_1116' href='#ms2V_1116'>Ms 2V_1116</a>Atirekaddhamāse ūnakasaññī, āpatti dukkaṭassa. Atirekaddhamāse vematiko, āpatti dukkaṭassa. Atirekaddhamāse atirekasaññī, anāpatti.</p>
<p><a class='ref sc' id='sc30' href='#sc30'>SC 30</a><a class='ref ms' id='ms2V_1117' href='#ms2V_1117'>Ms 2V_1117</a><a class='ref msdiv' id='msdiv366' href='#msdiv366'>Msdiv 366</a>Anāpatti—samaye, addhamāsaṃ nahāyati, atirekaddhamāsaṃ nahāyati, pāraṃ gacchanto nahāyati, sabbapaccantimesu janapadesu, āpadāsu, ummattakassa, ādikammikassāti.</p>
<p class='endsutta'><a class='ref sc' id='sc31' href='#sc31'>SC 31</a><a class='ref ms' id='ms2V_1118' href='#ms2V_1118'>Ms 2V_1118</a>Nahānasikkhāpadaṃ niṭṭhitaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
