<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="pli-tv-bu-vb-pc13">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p><span class="var" id="note46" title="ujjhāpa­na­sikkhā­padaṃ (bj)">Bhūtagāmavagga</span></p>
<h1>13. Ujjhāpa­na­ka­sikkhā­pada</h1>
</div>
<p><a class="sc" id="1"></a><a class="pts-vp-pli" id="pts-vp-pli4.38"></a><a class="ms" id="p_2V_370"></a><a class="msdiv" id="msdiv103"></a>Tena samayena buddho bhagavā rājagahe viharati veḷuvane kalanda­ka­nivāpe. Tena kho pana samayena āyasmā dabbo mallaputto saṃghassa senāsanañca paññapeti bhattāni ca uddisati. Tena kho pana samayena <span class="var" id="note47" title="metti­ya­bhumma­jakā (bj, s1-3, pts1)">metti­ya­bhūma­jakā</span> bhikkhū navakā ceva honti appapuññā ca. Yāni saṃghassa lāmakāni senāsanāni tāni tesaṃ pāpuṇanti lāmakāni ca bhattāni. Te āyasmantaṃ dabbaṃ mallaputtaṃ bhikkhū ujjhāpenti—“chandāya dabbo mallaputto senāsanaṃ paññapeti, chandāya ca bhattāni uddisatī”ti.</p>
<p><a class="sc" id="2"></a><a class="ms" id="p_2V_371"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma metti­ya­bhūma­jakā bhikkhū āyasmantaṃ dabbaṃ mallaputtaṃ bhikkhū ujjhāpessantī”ti … pe … “saccaṃ kira tumhe, bhikkhave, dabbaṃ mallaputtaṃ bhikkhū ujjhāpethā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, dabbaṃ mallaputtaṃ bhikkhū ujjhāpessatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_372"></a><span class="rule">“Ujjhāpanake pācittiyan”</span>ti.</p>
<p><a class="sc" id="4"></a><a class="ms" id="p_2V_373"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="5"></a><a class="ms" id="p_2V_374"></a><a class="msdiv" id="msdiv104"></a>Tena kho pana samayena metti­ya­bhūma­jakā bhikkhū—“‘bhagavatā ujjhāpanakaṃ paṭikkhittan’ti ‘ettāvatā <span class="var" id="note48" title="vihesissantīti (itipi)">bhikkhū sossantī’”ti</span> bhikkhūnaṃ sāmantā āyasmantaṃ dabbaṃ mallaputtaṃ khiyyanti—“chandāya dabbo mallaputto senāsanaṃ paññapeti, chandāya ca bhattāni uddisatī”ti. Ye te bhikkhū appicchā … pe … te ujjhāyanti khiyyanti vipācenti—“kathañhi nāma metti­ya­bhūma­jakā bhikkhū āyasmantaṃ dabbaṃ mallaputtaṃ khiyyissantī”ti … pe … “saccaṃ kira tumhe, bhikkhave, dabbaṃ mallaputtaṃ khiyyathā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, dabbaṃ mallaputtaṃ khiyyissatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="6"></a><a class="ms" id="p_2V_375"></a><a class="msdiv" id="msdiv105"></a><span class="rule">“Ujjhāpanake <span class="var" id="note49" title="khīyanake (s1-3, pts1)">khiyyanake</span> pācittiyan”</span>ti. (<em>13</em>:<strong>62</strong>)</p>
<p><a class="sc" id="7"></a><a class="ms" id="p_2V_376"></a><a class="msdiv" id="msdiv106"></a><strong>Ujjhāpanakaṃ</strong> nāma upasampannaṃ saṃghena sammataṃ senāsa­na­paññā­pakaṃ vā bhattuddesakaṃ vā yāgubhājakaṃ vā phalabhājakaṃ vā khajjabhājakaṃ vā appa­matta­ka­vissaj­jakaṃ vā avaṇṇaṃ kattukāmo, ayasaṃ kattukāmo, maṅkukattukāmo, upasampannaṃ ujjhāpeti vā khiyyati vā, āpatti pācittiyassa. Dhammakamme dhamma­kamma­saññī ujjhāpanake khiyyanake āpatti pācittiyassa. Dhammakamme vematiko ujjhāpanake khiyyanake āpatti pācittiyassa. Dhammakamme adhamma­kamma­saññī ujjhāpanake khiyyanake āpatti pācittiyassa.</p>
<p><a class="sc" id="8"></a><a class="pts-vp-pli" id="pts-vp-pli4.39"></a><a class="ms" id="p_2V_377"></a>Anupasampannaṃ ujjhāpeti vā khiyyati vā, āpatti dukkaṭassa. Upasampannaṃ saṃghena asammataṃ senāsa­na­paññā­pakaṃ vā bhattuddesakaṃ vā yāgubhājakaṃ vā phalabhājakaṃ vā khajjabhājakaṃ vā appa­matta­ka­vissaj­jakaṃ vā avaṇṇaṃ kattukāmo, ayasaṃ kattukāmo, maṅkukattukāmo, upasampannaṃ vā anupasampannaṃ vā ujjhāpeti vā khiyyati vā, āpatti dukkaṭassa. Anupasampannaṃ saṃghena sammataṃ vā asammataṃ vā senāsa­na­paññā­pakaṃ vā bhattuddesakaṃ vā yāgubhājakaṃ vā phalabhājakaṃ vā khajjabhājakaṃ vā appa­matta­ka­vissaj­jakaṃ vā avaṇṇaṃ kattukāmo, ayasaṃ kattukāmo, maṅkukattukāmo, upasampannaṃ vā anupasampannaṃ vā ujjhāpeti vā khiyyati vā, āpatti dukkaṭassa. Adhammakamme dhamma­kamma­saññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhamma­kamma­saññī āpatti dukkaṭassa.</p>
<p><a class="sc" id="9"></a><a class="ms" id="p_2V_378"></a><a class="msdiv" id="msdiv107"></a>Anāpatti—pakatiyā chandā dosā mohā bhayā karontaṃ ujjhāpeti vā khiyyati vā, ummattakassa, ādi­kammi­kas­sāti.</p>
<p class="endsutta"> <a class="sc" id="10"></a><a class="ms" id="p_2V_379"></a><span class="var" id="note50" title="ujjhāpa­na­sikkhā­padaṃ (bj)">Ujjhāpa­na­ka­sikkhā­padaṃ</span> niṭṭhitaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>