<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bu-vb-pc82' lang='pli'>
<header>
<ul>
<li class='division'>Theravāda Vinaya</li>
<li>Mahāvibhaṅga</li>
<li>Pācittiyakaṇḍa</li>
<li>Sahadhammikavagga</li>
</ul>
<h1>82. Pariṇāmanasikkhāpada</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli4.156' href='#pts-vp-pli4.156'>PTS vp Pali 4.156</a> <a class='ref ms' id='ms2V_1435' href='#ms2V_1435'>Ms 2V_1435</a><a class='ref msdiv' id='msdiv489' href='#msdiv489'>Msdiv 489</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sāvatthiyaṃ aññatarassa pūgassa saṃghassa sacīvarabhattaṃ paṭiyattaṃ hoti—“bhojetvā cīvarena acchādessāmā”ti. Atha kho chabbaggiyā bhikkhū yena so pūgo tenupasaṅkamiṃsu; upasaṅkamitvā taṃ pūgaṃ etadavocuṃ—“dethāvuso, imāni cīvarāni imesaṃ bhikkhūnan”ti. “Na mayaṃ, bhante, dassāma. Amhākaṃ saṃghassa anuvassaṃ sacīvarabhikkhā paññattā”ti. “Bahū, āvuso, saṃghassa dāyakā, bahū saṃghassa <span class='var' id='note244' title='bhaddāni (bj) | bhaddā (mr)' href='#note244' title='bhaddāni (bj) | bhaddā (mr)'>bhattā</span>. Ime tumhe nissāya tumhe sampassantā idha viharanti. Tumhe ce imesaṃ na dassatha, atha ko carahi imesaṃ dassati? Dethāvuso, imāni cīvarāni imesaṃ bhikkhūnan”ti. Atha kho so pūgo chabbaggiyehi bhikkhūhi nippīḷiyamāno yathāpaṭiyattaṃ cīvaraṃ chabbaggiyānaṃ bhikkhūnaṃ datvā saṃghaṃ bhattena parivisi. Ye te bhikkhū jānanti saṃghassa sacīvarabhattaṃ paṭiyattaṃ “na ca jānanti chabbaggiyānaṃ bhikkhūnaṃ dinnan”ti te evamāhaṃsu—“oṇojethāvuso, saṃghassa cīvaran”ti. “Natthi, bhante. Yathāpaṭiyattaṃ cīvaraṃ ayyā chabbaggiyā ayyānaṃ chabbaggiyānaṃ pariṇāmesun”ti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms2V_1436' href='#ms2V_1436'>Ms 2V_1436</a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū jānaṃ saṃghikaṃ lābhaṃ pariṇataṃ puggalassa pariṇāmessantī”ti … pe … “saccaṃ kira tumhe, bhikkhave, jānaṃ saṃghikaṃ lābhaṃ pariṇataṃ puggalassa pariṇāmethā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, jānaṃ saṃghikaṃ lābhaṃ pariṇataṃ puggalassa pariṇāmessatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class='ref sc' id='sc3' href='#sc3'>SC 3</a><a class='ref ms' id='ms2V_1437' href='#ms2V_1437'>Ms 2V_1437</a><a class='ref msdiv' id='msdiv490' href='#msdiv490'>Msdiv 490</a><span class='rule'>“Yo pana bhikkhu jānaṃ saṃghikaṃ lābhaṃ pariṇataṃ puggalassa pariṇāmeyya, pācittiyan”</span>ti. (<i>82</i>:<strong>131</strong>)</p>
<p><a class='ref sc' id='sc4' href='#sc4'>SC 4</a><a class='ref ms' id='ms2V_1438' href='#ms2V_1438'>Ms 2V_1438</a><a class='ref msdiv' id='msdiv491' href='#msdiv491'>Msdiv 491</a><strong>Yo panā</strong>ti yo yādiso … pe … <strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class='ref sc' id='sc5' href='#sc5'>SC 5</a><a class='ref ms' id='ms2V_1439' href='#ms2V_1439'>Ms 2V_1439</a><strong>Jānāti</strong> nāma sāmaṃ vā jānāti, aññe vā tassa ārocenti, so vā āroceti.</p>
<p><a class='ref sc' id='sc6' href='#sc6'>SC 6</a><a class='ref ms' id='ms2V_1440' href='#ms2V_1440'>Ms 2V_1440</a><strong>Saṃghikaṃ</strong> nāma saṃghassa dinnaṃ hoti pariccattaṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms2V_1441' href='#ms2V_1441'>Ms 2V_1441</a><strong>Lābho</strong> nāma cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi, dantakaṭṭhampi, dasikasuttampi.</p>
<p><a class='ref sc' id='sc8' href='#sc8'>SC 8</a><a class='ref ms' id='ms2V_1442' href='#ms2V_1442'>Ms 2V_1442</a><strong>Pariṇataṃ</strong> nāma “dassāma karissāmā”ti vācā bhinnā hoti, taṃ puggalassa pariṇāmeti, āpatti pācittiyassa.</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli4.157' href='#pts-vp-pli4.157'>PTS vp Pali 4.157</a> <a class='ref ms' id='ms2V_1443' href='#ms2V_1443'>Ms 2V_1443</a><a class='ref msdiv' id='msdiv492' href='#msdiv492'>Msdiv 492</a>Pariṇate pariṇatasaññī puggalassa pariṇāmeti, āpatti pācittiyassa. Pariṇate vematiko puggalassa pariṇāmeti, āpatti dukkaṭassa. Pariṇate apariṇatasaññī puggalassa pariṇāmeti, anāpatti. Saṃghassa pariṇataṃ aññasaṃghassa vā cetiyassa vā pariṇāmeti, āpatti dukkaṭassa. Cetiyassa pariṇataṃ aññacetiyassa vā saṃghassa vā puggalassa vā pariṇāmeti, āpatti dukkaṭassa. Puggalassa pariṇataṃ aññapuggalassa vā saṃghassa vā cetiyassa vā pariṇāmeti, āpatti dukkaṭassa. Apariṇate pariṇatasaññī, āpatti dukkaṭassa. Apariṇate vematiko, āpatti dukkaṭassa. Apariṇate apariṇatasaññī, anāpatti.</p>
<p><a class='ref sc' id='sc10' href='#sc10'>SC 10</a><a class='ref ms' id='ms2V_1444' href='#ms2V_1444'>Ms 2V_1444</a><a class='ref msdiv' id='msdiv493' href='#msdiv493'>Msdiv 493</a>Anāpatti—“kattha demā”ti pucchīyamāno—“yattha tumhākaṃ deyyadhammo paribhogaṃ vā labheyya paṭisaṅkhāraṃ vā labheyya ciraṭṭhitiko vā assa yattha vā pana tumhākaṃ cittaṃ pasīdati tattha dethā”ti bhaṇati, ummattakassa, ādikammikassāti.</p>
<p class='endsutta'><a class='ref sc' id='sc11' href='#sc11'>SC 11</a><a class='ref ms' id='ms2V_1445' href='#ms2V_1445'>Ms 2V_1445</a>Pariṇāmanasikkhāpadaṃ niṭṭhitaṃ dvādasamaṃ.<br>
Sahadhammikavaggo aṭṭhamo.</p>
<p class='uddana-intro'><a class='ref sc' id='sc12' href='#sc12'>SC 12</a><a class='ref ms' id='ms2V_1446' href='#ms2V_1446'>Ms 2V_1446</a>Tassuddānaṃ</p>
<blockquote class='uddanagatha'>
<p><a class='ref sc' id='sc13' href='#sc13'>SC 13</a><a class='ref ms' id='ms2V_1447' href='#ms2V_1447'>Ms 2V_1447</a>Sahadhamma vivaṇṇañca,<br>
mohāpanaṃ pahārakaṃ;<br>
Talasatti amūlañca,<br>
sañcicca ca upassuti;<br>
Paṭibāhana chandañca,<br>
dabbañca pariṇāmananti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
