<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pd7' lang='pli'>
<header>
<h1><span class='add'>Pāṭidesanīyā 7:</span> Theravāda Vinaya</h1>
</header>
<h2>2. Bhikkhunivibhaṅga</h2>
<h3>2.5 Pāṭidesanīyakaṇḍa</h3>
<h2>2.5.7 Khīraviññāpanasikkhāpada</h2>
<p><a class='ref sc' id='sc1'>SC 1</a><a class='ref ms' id='ms2V_3544'>Ms 2V_3544</a><a class='ref msdiv' id='msdiv1234'>Msdiv 1234</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo khīraṃ viññāpetvā bhuñjanti. Manussā ujjhāyanti khiyyanti vipācenti—“kathañhi nāma bhikkhuniyo khīraṃ viññāpetvā bhuñjissanti. Kassa sampannaṃ na manāpaṃ, kassa sāduṃ na ruccatī”ti.</p>
<p><a class='ref sc' id='sc2'>SC 2</a><a class='ref ms' id='ms2V_3545'>Ms 2V_3545</a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma chabbaggiyā bhikkhuniyo khīraṃ viññāpetvā bhuñjissantī”ti … pe … “saccaṃ kira, bhikkhave, chabbaggiyā bhikkhuniyo khīraṃ viññāpetvā bhuñjantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, chabbaggiyā bhikkhuniyo khīraṃ viññāpetvā bhuñjissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc3'>SC 3</a><a class='ref ms' id='ms2V_3546'>Ms 2V_3546</a><span class='rule'>“Yā pana bhikkhunī khīraṃ viññāpetvā bhuñjeyya, paṭidesetabbaṃ tāya bhikkhuniyā—‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</span>ti.</p>
<p><a class='ref sc' id='sc4'>SC 4</a><a class='ref ms' id='ms2V_3547'>Ms 2V_3547</a>Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p><a class='ref sc' id='sc5'>SC 5</a><a class='ref ms' id='ms2V_3548'>Ms 2V_3548</a><a class='ref msdiv' id='msdiv1235'>Msdiv 1235</a>Tena kho pana samayena bhikkhuniyo gilānā honti. Gilānapucchikā bhikkhuniyo gilānā bhikkhuniyo etadavocuṃ—“kacci, ayye, khamanīyaṃ, kacci yāpanīyan”ti? “Pubbe mayaṃ, ayye, khīraṃ viññāpetvā bhuñjimhā, tena no phāsu hoti; idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti … pe … bhagavato etamatthaṃ ārocesuṃ … pe … anujānāmi, bhikkhave, gilānāya bhikkhuniyā khīraṃ viññāpetvā bhuñjituṃ. Evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc6'>SC 6</a><a class='ref pts-vp-pli' id='pts-vp-pli4.348'>PTS vp Pali 4.348</a> <a class='ref ms' id='ms2V_3549'>Ms 2V_3549</a><a class='ref msdiv' id='msdiv1236'>Msdiv 1236</a><span class='rule'>“Yā pana bhikkhunī agilānā khīraṃ viññāpetvā bhuñjeyya, paṭidesetabbaṃ tāya bhikkhuniyā—‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</span>ti. (2--<i>8</i>:<strong>223–‍229</strong>)</p>
<p><a class='ref sc' id='sc7'>SC 7</a><a class='ref ms' id='ms2V_3550'>Ms 2V_3550</a><a class='ref msdiv' id='msdiv1237'>Msdiv 1237</a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='ref sc' id='sc8'>SC 8</a><a class='ref ms' id='ms2V_3551'>Ms 2V_3551</a><strong>Agilānā</strong> nāma yassā vinā khīranā phāsu hoti.</p>
<p><a class='ref sc' id='sc9'>SC 9</a><a class='ref ms' id='ms2V_3552'>Ms 2V_3552</a><strong>Gilānā</strong> nāma yassā vinā khīranā na phāsu hoti.</p>
<p><a class='ref sc' id='sc10'>SC 10</a><a class='ref ms' id='ms2V_3554'>Ms 2V_3554</a><strong>Khīraṃ</strong> nāma gokhīraṃ vā ajikākhīraṃ vā mahiṃsakhīraṃ vā yesaṃ maṃsaṃ kappati tesaṃ khīraṃ.</p>
<p><a class='ref sc' id='sc11'>SC 11</a><a class='ref ms' id='ms2V_3555'>Ms 2V_3555</a>Agilānā attano atthāya viññāpeti, payoge dukkaṭaṃ. Paṭilābhena bhuñjissāmīti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.</p>
<p><a class='ref sc' id='sc12'>SC 12</a><a class='ref ms' id='ms2V_3556'>Ms 2V_3556</a><a class='ref msdiv' id='msdiv1238'>Msdiv 1238</a>Agilānā agilānasaññā khīraṃ viññāpetvā bhuñjati, āpatti pāṭidesanīyassa. Agilānā vematikā khīraṃ viññāpetvā bhuñjati, āpatti pāṭidesanīyassa. Agilānā gilānasaññā khīraṃ viññāpetvā bhuñjati, āpatti pāṭidesanīyassa.</p>
<p><a class='ref sc' id='sc13'>SC 13</a><a class='ref ms' id='ms2V_3557'>Ms 2V_3557</a>Gilānā agilānasaññā, āpatti dukkaṭassa. Gilānā vematikā, āpatti dukkaṭassa. Gilānā gilānasaññā anāpatti.</p>
<p><a class='ref sc' id='sc14'>SC 14</a><a class='ref ms' id='ms2V_3558'>Ms 2V_3558</a><a class='ref msdiv' id='msdiv1239'>Msdiv 1239</a>Anāpatti—gilānāya, gilānā hutvā viññāpetvā agilānā bhuñjati, gilānāya sesakaṃ bhuñjati, ñātakānaṃ pavāritānaṃ, aññassatthāya, attano dhanena, ummattikāya, ādikammikāyāti.</p>
<p class='endsutta'><a class='ref sc' id='sc15'>SC 15</a><a class='ref ms' id='ms2V_3559'>Ms 2V_3559</a>Aṭṭhamapāṭidesanīyasikkhāpadaṃ niṭṭhitaṃ.</p>
<p><a class='ref sc' id='sc16'>SC 16</a><a class='ref ms' id='ms2V_3560'>Ms 2V_3560</a>Uddiṭṭhā kho, ayyāyo, aṭṭha pāṭidesanīyā dhammā. Tatthāyyāyo pucchāmi— “kaccittha parisuddhā”? Dutiyampi pucchāmi—“kaccittha parisuddhā”? Tatiyampi pucchāmi—“kaccittha parisuddhā”? Parisuddhetthāyyāyo, tasmā tuṇhī, evametaṃ dhārayāmīti.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
