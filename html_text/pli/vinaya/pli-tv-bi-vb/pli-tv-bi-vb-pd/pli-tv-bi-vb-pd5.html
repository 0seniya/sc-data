<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pd5' lang='pli'>
<header>
<h1><span class='add'>Pāṭidesanīyā 5:</span> Theravāda Vinaya</h1>
</header>
<h2>2. Bhikkhunivibhaṅga</h2>
<h3>2.5 Pāṭidesanīyakaṇḍa</h3>
<h2>2.5.5 Macchaviññāpanasikkhāpada</h2>
<p><a class='sc' id='1'></a><a class='ms' id='p_2V_3544'></a><a class='msdiv' id='msdiv1234'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo macchaṃ viññāpetvā bhuñjanti. Manussā ujjhāyanti khiyyanti vipācenti—“kathañhi nāma bhikkhuniyo macchaṃ viññāpetvā bhuñjissanti. Kassa sampannaṃ na manāpaṃ, kassa sāduṃ na ruccatī”ti.</p>
<p><a class='sc' id='2'></a><a class='ms' id='p_2V_3545'></a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma chabbaggiyā bhikkhuniyo macchaṃ viññāpetvā bhuñjissantī”ti … pe … “saccaṃ kira, bhikkhave, chabbaggiyā bhikkhuniyo macchaṃ viññāpetvā bhuñjantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, chabbaggiyā bhikkhuniyo macchaṃ viññāpetvā bhuñjissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='ms' id='p_2V_3546'></a><span class='rule'>“Yā pana bhikkhunī macchaṃ viññāpetvā bhuñjeyya, paṭidesetabbaṃ tāya bhikkhuniyā—‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</span>ti.</p>
<p><a class='sc' id='4'></a><a class='ms' id='p_2V_3547'></a>Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p><a class='sc' id='5'></a><a class='ms' id='p_2V_3548'></a><a class='msdiv' id='msdiv1235'></a>Tena kho pana samayena bhikkhuniyo gilānā honti. Gilānapucchikā bhikkhuniyo gilānā bhikkhuniyo etadavocuṃ—“kacci, ayye, khamanīyaṃ, kacci yāpanīyan”ti? “Pubbe mayaṃ, ayye, macchaṃ viññāpetvā bhuñjimhā, tena no phāsu hoti; idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti … pe … bhagavato etamatthaṃ ārocesuṃ … pe … anujānāmi, bhikkhave, gilānāya bhikkhuniyā macchaṃ viññāpetvā bhuñjituṃ. Evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='6'></a><a class='pts-vp-pli' id='pts-vp-pli4.348'></a><a class='ms' id='p_2V_3549'></a><a class='msdiv' id='msdiv1236'></a><span class='rule'>“Yā pana bhikkhunī agilānā macchaṃ viññāpetvā bhuñjeyya, paṭidesetabbaṃ tāya bhikkhuniyā—‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</span>ti. (2--<i>8</i>:<strong>223–‍229</strong>)</p>
<p><a class='sc' id='7'></a><a class='ms' id='p_2V_3550'></a><a class='msdiv' id='msdiv1237'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='8'></a><a class='ms' id='p_2V_3551'></a><strong>Agilānā</strong> nāma yassā vinā macchanā phāsu hoti.</p>
<p><a class='sc' id='9'></a><a class='ms' id='p_2V_3552'></a><strong>Gilānā</strong> nāma yassā vinā macchanā na phāsu hoti.</p>
<p><a class='sc' id='10'></a><a class='ms' id='p_2V_3554'></a><strong>Maccho</strong> nāma odako vuccati.</p>
<p><a class='sc' id='11'></a><a class='ms' id='p_2V_3555'></a>Agilānā attano atthāya viññāpeti, payoge dukkaṭaṃ. Paṭilābhena bhuñjissāmīti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.</p>
<p><a class='sc' id='12'></a><a class='ms' id='p_2V_3556'></a><a class='msdiv' id='msdiv1238'></a>Agilānā agilānasaññā macchaṃ viññāpetvā bhuñjati, āpatti pāṭidesanīyassa. Agilānā vematikā macchaṃ viññāpetvā bhuñjati, āpatti pāṭidesanīyassa. Agilānā gilānasaññā macchaṃ viññāpetvā bhuñjati, āpatti pāṭidesanīyassa.</p>
<p><a class='sc' id='13'></a><a class='ms' id='p_2V_3557'></a>Gilānā agilānasaññā, āpatti dukkaṭassa. Gilānā vematikā, āpatti dukkaṭassa. Gilānā gilānasaññā anāpatti.</p>
<p><a class='sc' id='14'></a><a class='ms' id='p_2V_3558'></a><a class='msdiv' id='msdiv1239'></a>Anāpatti—gilānāya, gilānā hutvā viññāpetvā agilānā bhuñjati, gilānāya sesakaṃ bhuñjati, ñātakānaṃ pavāritānaṃ, aññassatthāya, attano dhanena, ummattikāya, ādikammikāyāti.</p>
<p class='endsutta'><a class='sc' id='15'></a><a class='ms' id='p_2V_3559'></a>Aṭṭhamapāṭidesanīyasikkhāpadaṃ niṭṭhitaṃ.</p>
<p><a class='sc' id='16'></a><a class='ms' id='p_2V_3560'></a>Uddiṭṭhā kho, ayyāyo, aṭṭha pāṭidesanīyā dhammā. Tatthāyyāyo pucchāmi— “kaccittha parisuddhā”? Dutiyampi pucchāmi—“kaccittha parisuddhā”? Tatiyampi pucchāmi—“kaccittha parisuddhā”? Parisuddhetthāyyāyo, tasmā tuṇhī, evametaṃ dhārayāmīti.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
