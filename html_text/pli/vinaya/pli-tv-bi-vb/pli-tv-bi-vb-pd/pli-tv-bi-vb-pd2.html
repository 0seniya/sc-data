<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="pli-tv-bi-vb-pd2">
<article>
<div class="hgroup">
<h1><span class="add">Pāṭidesanīyā 2:</span> Theravāda Vinaya</h1>
</div>
<h2>2. Bhikkhunivibhaṅga</h2>
<h3>2.5 Pāṭidesanīyakaṇḍa</h3>
<h2>2.5.2 Telaviññāpanasikkhāpada</h2>
<p><a class="sc" id="1"></a><a class="ms" id="p_2V_3544"></a><a class="msdiv" id="msdiv1234"></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo telaṃ viññāpetvā bhuñjanti. Manussā ujjhāyanti khiyyanti vipācenti—“kathañhi nāma bhikkhuniyo telaṃ viññāpetvā bhuñjissanti. Kassa sampannaṃ na manāpaṃ, kassa sāduṃ na ruccatī”ti.</p>
<p><a class="sc" id="2"></a><a class="ms" id="p_2V_3545"></a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma chabbaggiyā bhikkhuniyo telaṃ viññāpetvā bhuñjissantī”ti … pe … “saccaṃ kira, bhikkhave, chabbaggiyā bhikkhuniyo telaṃ viññāpetvā bhuñjantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, chabbaggiyā bhikkhuniyo telaṃ viññāpetvā bhuñjissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_3546"></a><span class="rule">“Yā pana bhikkhunī telaṃ viññāpetvā bhuñjeyya, paṭidesetabbaṃ tāya bhikkhuniyā—‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</span>ti.</p>
<p><a class="sc" id="4"></a><a class="ms" id="p_2V_3547"></a>Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p><a class="sc" id="5"></a><a class="ms" id="p_2V_3548"></a><a class="msdiv" id="msdiv1235"></a>Tena kho pana samayena bhikkhuniyo gilānā honti. Gilānapucchikā bhikkhuniyo gilānā bhikkhuniyo etadavocuṃ—“kacci, ayye, khamanīyaṃ, kacci yāpanīyan”ti? “Pubbe mayaṃ, ayye, telaṃ viññāpetvā bhuñjimhā, tena no phāsu hoti; idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti … pe … bhagavato etamatthaṃ ārocesuṃ … pe … anujānāmi, bhikkhave, gilānāya bhikkhuniyā telaṃ viññāpetvā bhuñjituṃ. Evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="6"></a><a class="pts-vp-pli" id="pts-vp-pli4.348"></a><a class="ms" id="p_2V_3549"></a><a class="msdiv" id="msdiv1236"></a><span class="rule">“Yā pana bhikkhunī agilānā telaṃ viññāpetvā bhuñjeyya, paṭidesetabbaṃ tāya bhikkhuniyā—‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</span>ti. (2--<em>8</em>:<strong>223–‍229</strong>)</p>
<p><a class="sc" id="7"></a><a class="ms" id="p_2V_3550"></a><a class="msdiv" id="msdiv1237"></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="8"></a><a class="ms" id="p_2V_3551"></a><strong>Agilānā</strong> nāma yassā vinā telanā phāsu hoti.</p>
<p><a class="sc" id="9"></a><a class="ms" id="p_2V_3552"></a><strong>Gilānā</strong> nāma yassā vinā telanā na phāsu hoti.</p>
<p><a class="sc" id="10"></a><a class="ms" id="p_2V_3553"></a><strong>Telaṃ</strong> nāma tilatelaṃ sāsapatelaṃ madhukatelaṃ eraṇḍatelaṃ vasātelaṃ.</p>
<p><a class="sc" id="11"></a><a class="ms" id="p_2V_3555"></a>Agilānā attano atthāya viññāpeti, payoge dukkaṭaṃ. Paṭilābhena bhuñjissāmīti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.</p>
<p><a class="sc" id="12"></a><a class="ms" id="p_2V_3556"></a><a class="msdiv" id="msdiv1238"></a>Agilānā agilānasaññā telaṃ viññāpetvā bhuñjati, āpatti pāṭidesanīyassa. Agilānā vematikā telaṃ viññāpetvā bhuñjati, āpatti pāṭidesanīyassa. Agilānā gilānasaññā telaṃ viññāpetvā bhuñjati, āpatti pāṭidesanīyassa.</p>
<p><a class="sc" id="13"></a><a class="ms" id="p_2V_3557"></a>Gilānā agilānasaññā, āpatti dukkaṭassa. Gilānā vematikā, āpatti dukkaṭassa. Gilānā gilānasaññā anāpatti.</p>
<p><a class="sc" id="14"></a><a class="ms" id="p_2V_3558"></a><a class="msdiv" id="msdiv1239"></a>Anāpatti—gilānāya, gilānā hutvā viññāpetvā agilānā bhuñjati, gilānāya sesakaṃ bhuñjati, ñātakānaṃ pavāritānaṃ, aññassatthāya, attano dhanena, ummattikāya, ādikammikāyāti.</p>
<p class="endsutta"><a class="sc" id="15"></a><a class="ms" id="p_2V_3559"></a>Aṭṭhamapāṭidesanīyasikkhāpadaṃ niṭṭhitaṃ.</p>
<p><a class="sc" id="16"></a><a class="ms" id="p_2V_3560"></a>Uddiṭṭhā kho, ayyāyo, aṭṭha pāṭidesanīyā dhammā. Tatthāyyāyo pucchāmi— “kaccittha parisuddhā”? Dutiyampi pucchāmi—“kaccittha parisuddhā”? Tatiyampi pucchāmi—“kaccittha parisuddhā”? Parisuddhetthāyyāyo, tasmā tuṇhī, evametaṃ dhārayāmīti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class="publication-date">2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Pāṭidesanīyā 2–8 are listed in one chapter in the Mahāsaṅgīti Tipiṭaka Buddhavasse 2500. For the purposes of displaying these texts on this site the rules have been split by <span class="editor">Ayya Vimala</span>.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
