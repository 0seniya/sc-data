<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-ss2' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Saṃghādisesakaṇḍa</li>
</ul>
<h1>2. Corīvuṭṭhāpikāsikkhāpada</h1>
</header>
<p><a class='ref sc' id='sc1'>SC 1</a><a class='ref ms' id='ms2V_2222'>Ms 2V_2222</a><a class='ref msdiv' id='msdiv682'>Msdiv 682</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena vesāliyaṃ aññatarassa licchavissa pajāpati aticārinī hoti. Atha kho so licchavi taṃ itthiṃ etadavoca—“sādhu viramāhi, anatthaṃ kho te karissāmī”ti. Evampi vuccamānā nādiyi. Tena kho pana samayena vesāliyaṃ licchavigaṇo sannipatito hoti kenacideva karaṇīyena. Atha kho so licchavi te licchavayo etadavoca—“ekaṃ me, ayyo, itthiṃ anujānāthā”ti. “Kā nāma sā”ti? “Mayhaṃ pajāpati aticarati, taṃ ghātessāmī”ti. “Jānāhī”ti. Assosi kho sā itthī—“sāmiko kira maṃ ghātetukāmo”ti. Varabhaṇḍaṃ ādāya sāvatthiṃ gantvā titthiye upasaṅkamitvā pabbajjaṃ yāci. Titthiyā na icchiṃsu pabbājetuṃ. Bhikkhuniyo upasaṅkamitvā pabbajjaṃ yāci. Bhikkhuniyopi na icchiṃsu pabbājetuṃ. Thullanandaṃ bhikkhuniṃ upasaṅkamitvā bhaṇḍakaṃ dassetvā pabbajjaṃ yāci. Thullanandā bhikkhunī bhaṇḍakaṃ gahetvā pabbājesi.</p>
<p><a class='ref sc' id='sc2'>SC 2</a><a class='ref pts-vp-pli' id='pts-vp-pli4.226'>PTS vp Pali 4.226</a> <a class='ref ms' id='ms2V_2223'>Ms 2V_2223</a>Atha kho so licchavi taṃ itthiṃ gavesanto sāvatthiṃ gantvā bhikkhunīsu pabbajitaṃ disvāna yena rājā pasenadi kosalo tenupasaṅkami; upasaṅkamitvā rājānaṃ pasenadiṃ kosalaṃ etadavoca—“pajāpati me, deva, varabhaṇḍaṃ ādāya sāvatthiṃ anuppattā. Taṃ devo anujānātū”ti. “Tena hi, bhaṇe, vicinitvā ācikkhā”ti. “Diṭṭhā, deva, bhikkhunīsu pabbajitā”ti. “Sace, bhaṇe, bhikkhunīsu pabbajitā, na sā labbhā kiñci kātuṃ. Svākkhāto bhagavatā dhammo, caratu brahmacariyaṃ sammā dukkhassa antakiriyāyā”ti. Atha kho so licchavi ujjhāyati khiyyati vipāceti—“kathañhi nāma bhikkhuniyo coriṃ pabbājessantī”ti.</p>
<p><a class='ref sc' id='sc3'>SC 3</a><a class='ref ms' id='ms2V_2224'>Ms 2V_2224</a>Assosuṃ kho bhikkhuniyo tassa licchavissa ujjhāyantassa khiyyantassa vipācentassa. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā coriṃ pabbājessatī”ti. Atha kho tā bhikkhuniyo bhikkhūnaṃ etamatthaṃ ārocesuṃ … pe … “saccaṃ kira, bhikkhave, thullanandā bhikkhunī coriṃ <span class='var' id='note354' title='pabbājesīti (bj, s1, pts1, mr)'>pabbājetī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī coriṃ pabbājessati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc4'>SC 4</a><a class='ref ms' id='ms2V_2225'>Ms 2V_2225</a><a class='ref msdiv' id='msdiv683'>Msdiv 683</a><span class='rule'>“Yā pana bhikkhunī jānaṃ coriṃ <span class='var' id='note355' title='vajjhaviditaṃ (s1-3)'>vajjhaṃ viditaṃ</span> anapaloketvā rājānaṃ vā saṃghaṃ vā gaṇaṃ vā pūgaṃ vā seṇiṃ vā aññatra kappā vuṭṭhāpeyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”</span>ti. (<i>2</i>:<strong>10</strong>)</p>
<p><a class='ref sc' id='sc5'>SC 5</a><a class='ref ms' id='ms2V_2226'>Ms 2V_2226</a><a class='ref msdiv' id='msdiv684'>Msdiv 684</a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='ref sc' id='sc6'>SC 6</a><a class='ref ms' id='ms2V_2227'>Ms 2V_2227</a><strong>Jānāti</strong> nāma sāmaṃ vā jānāti aññe vā tassā ārocenti, sā vā āroceti.</p>
<p><a class='ref sc' id='sc7'>SC 7</a><a class='ref ms' id='ms2V_2228'>Ms 2V_2228</a><strong>Corī</strong> nāma yā pañcamāsakaṃ vā atirekapañcamāsakaṃ vā agghanakaṃ adinnaṃ theyyasaṅkhātaṃ ādiyati, esā corī nāma.</p>
<p><a class='ref sc' id='sc8'>SC 8</a><a class='ref ms' id='ms2V_2229'>Ms 2V_2229</a><strong>Vajjhā</strong> nāma yaṃ katvā vajjhappattā hoti.</p>
<p><a class='ref sc' id='sc9'>SC 9</a><a class='ref ms' id='ms2V_2230'>Ms 2V_2230</a><strong>Viditā</strong> nāma aññehi manussehi ñātā hoti “vajjhā esā”ti.</p>
<p><a class='ref sc' id='sc10'>SC 10</a><a class='ref ms' id='ms2V_2231'>Ms 2V_2231</a><strong>Anapaloketvā</strong>ti anāpucchā.</p>
<p><a class='ref sc' id='sc11'>SC 11</a><a class='ref ms' id='ms2V_2232'>Ms 2V_2232</a><strong>Rājā</strong> nāma yattha rājā anusāsati, rājā apaloketabbo.</p>
<p><a class='ref sc' id='sc12'>SC 12</a><a class='ref ms' id='ms2V_2233'>Ms 2V_2233</a><strong>Saṃgho</strong> nāma bhikkhunisaṃgho vuccati, bhikkhunisaṃgho apaloketabbo.</p>
<p><a class='ref sc' id='sc13'>SC 13</a><a class='ref ms' id='ms2V_2234'>Ms 2V_2234</a><strong>Gaṇo</strong> nāma yattha gaṇo anusāsati, gaṇo apaloketabbo.</p>
<p><a class='ref sc' id='sc14'>SC 14</a><a class='ref ms' id='ms2V_2235'>Ms 2V_2235</a><strong>Pūgo</strong> nāma yattha pūgo anusāsati, pūgo apaloketabbo.</p>
<p><a class='ref sc' id='sc15'>SC 15</a><a class='ref ms' id='ms2V_2236'>Ms 2V_2236</a><strong>Seṇi</strong> nāma yattha seṇi anusāsati, seṇi apaloketabbo.</p>
<p><a class='ref sc' id='sc16'>SC 16</a><a class='ref pts-vp-pli' id='pts-vp-pli4.227'>PTS vp Pali 4.227</a> <a class='ref ms' id='ms2V_2237'>Ms 2V_2237</a><strong>Aññatra kappā</strong>ti ṭhapetvā kappaṃ. <strong>Kappaṃ</strong> nāma dve kappāni—titthiyesu vā pabbajitā hoti aññāsu vā bhikkhunīsu pabbajitā. Aññatra kappā “vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi thullaccayā. Kammavācāpariyosāne upajjhāyāya āpatti saṃghādisesassa. Gaṇassa ca ācariniyā ca āpatti dukkaṭassa.</p>
<p><a class='ref sc' id='sc17'>SC 17</a><a class='ref ms' id='ms2V_2238'>Ms 2V_2238</a><strong>Ayampī</strong>ti purimaṃ upādāya vuccati.</p>
<p><a class='ref sc' id='sc18'>SC 18</a><a class='ref ms' id='ms2V_2239'>Ms 2V_2239</a><strong>Paṭhamāpattikan</strong>ti saha vatthujjhācārā āpajjati asamanubhāsanāya.</p>
<p><a class='ref sc' id='sc19'>SC 19</a><a class='ref ms' id='ms2V_2240'>Ms 2V_2240</a><strong>Nissāraṇīyan</strong>ti saṃghamhā nissārīyati.</p>
<p><a class='ref sc' id='sc20'>SC 20</a><a class='ref ms' id='ms2V_2241'>Ms 2V_2241</a><strong>Saṃghādisesan</strong>ti … pe … tenapi vuccati saṃghādisesoti.</p>
<p><a class='ref sc' id='sc21'>SC 21</a><a class='ref ms' id='ms2V_2242'>Ms 2V_2242</a><a class='ref msdiv' id='msdiv685'>Msdiv 685</a>Coriyā corisaññā aññatra kappā vuṭṭhāpeti, āpatti saṃghādisesassa. Coriyā vematikā aññatra kappā vuṭṭhāpeti, āpatti dukkaṭassa. Coriyā acorisaññā aññatra kappā vuṭṭhāpeti, anāpatti. Acoriyā corisaññā, āpatti dukkaṭassa. Acoriyā vematikā, āpatti dukkaṭassa. Acoriyā acorisaññā, anāpatti.</p>
<p><a class='ref sc' id='sc22'>SC 22</a><a class='ref ms' id='ms2V_2243'>Ms 2V_2243</a><a class='ref msdiv' id='msdiv686'>Msdiv 686</a>Anāpatti—ajānantī vuṭṭhāpeti, apaloketvā vuṭṭhāpeti, kappakataṃ vuṭṭhāpeti, ummattikāya, ādikammikāyāti.</p>
<p class='endsutta'><a class='ref sc' id='sc23'>SC 23</a><a class='ref ms' id='ms2V_2244'>Ms 2V_2244</a>Dutiyasaṃghādisesasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
