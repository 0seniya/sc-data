<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-ss10' lang='pli'>
<header>
<ul>
<li class='division'>Theravāda Vinaya</li>
<li><span class='var' id='note368' title='^pi-tv-bu-vb-ss5#23 [Saṅghādisesā 5: Sañcarittasikkhāpada] (5:9)' href='#note368' title='^pi-tv-bu-vb-ss5#23 [Saṅghādisesā 5: Sañcarittasikkhāpada] (5:9)'>Bhikkhunivibhaṅga</span></li>
<li><span class='var' id='note370' title='^pi-tv-bu-vb-ss9#5 [Saṅghādisesā 9: Dutiyaduṭṭhadosasikkhāpada] (9:13)'><span class='var' id='note369' title='^pi-tv-bu-vb-ss8#18 [Saṅghādisesā 8: Duṭṭhadosasikkhāpada] (8:12)' href='#note370' title='^pi-tv-bu-vb-ss9#5 [Saṅghādisesā 9: Dutiyaduṭṭhadosasikkhāpada] (9:13)'><span class='var' id='note369' title='^pi-tv-bu-vb-ss8#18 [Saṅghādisesā 8: Duṭṭhadosasikkhāpada] (8:12)'>Saṃghādisesakaṇḍa</span></span></li>
</ul>
<h1>10. Sikkhaṃpaccācikkhaṇasikkhāpada</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms2V_2323' href='#ms2V_2323'>Ms 2V_2323</a><a class='ref msdiv' id='msdiv709' href='#msdiv709'>Msdiv 709</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena caṇḍakāḷī bhikkhunī bhikkhunīhi saddhiṃ bhaṇḍitvā kupitā anattamanā evaṃ vadeti—“buddhaṃ paccācikkhāmi, dhammaṃ paccācikkhāmi, saṃghaṃ paccācikkhāmi, sikkhaṃ paccācikkhāmi. Kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā tāsāhaṃ santike brahmacariyaṃ carissāmī”ti.</p>
<p><a class='ref sc' id='sc2' href='#sc2'>SC 2</a><a class='ref pts-vp-pli' id='pts-vp-pli4.236' href='#pts-vp-pli4.236'>PTS vp Pali 4.236</a> <a class='ref ms' id='ms2V_2324' href='#ms2V_2324'>Ms 2V_2324</a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā <span class='var' id='note371' title='caṇḍakāḷī bhikkhunī (si, mr) | caṇḍakālī bhikkhunī (pts1)' href='#note371' title='caṇḍakāḷī bhikkhunī (si, mr) | caṇḍakālī bhikkhunī (pts1)'>caṇḍakāḷī</span> kupitā anattamanā evaṃ vakkhati—‘buddhaṃ paccācikkhāmi … pe … sikkhaṃ paccācikkhāmi. Kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā tāsāhaṃ santike brahmacariyaṃ carissāmī’”ti … pe … “saccaṃ kira, bhikkhave, caṇḍakāḷī bhikkhunī kupitā anattamanā evaṃ vadeti—‘buddhaṃ paccācikkhāmi … pe … sikkhaṃ paccācikkhāmi. Kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, caṇḍakāḷī bhikkhunī kupitā anattamanā evaṃ vakkhati—‘buddhaṃ paccācikkhāmi … pe … sikkhaṃ paccācikkhāmi. Kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc3' href='#sc3'>SC 3</a><a class='ref ms' id='ms2V_2325' href='#ms2V_2325'>Ms 2V_2325</a><a class='ref msdiv' id='msdiv710' href='#msdiv710'>Msdiv 710</a><span class='rule'>“Yā pana bhikkhunī kupitā anattamanā evaṃ vadeyya—‘buddhaṃ paccācikkhāmi, dhammaṃ paccācikkhāmi, saṃghaṃ paccācikkhāmi, sikkhaṃ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti, sā bhikkhunī bhikkhunīhi evamassa vacanīyā—‘māyye, kupitā anattamanā evaṃ avaca—buddhaṃ paccācikkhāmi, dhammaṃ paccācikkhāmi, saṃghaṃ paccācikkhāmi, sikkhaṃ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmīti, <span class='var' id='note372' title='abhiramayye (bj, s1-3, pts1)'>abhiramāyye</span>, svākkhāto dhammo; cara brahmacariyaṃ sammā dukkhassa antakiriyāyā’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya. Yāvatatiyañce <span class='var' id='note373' title='samanubhāsiyamānā (bj, s1-3, pts1)' href='#note372' title='abhiramayye (bj, s1-3, pts1)'>abhiramāyye</span>, svākkhāto dhammo; cara brahmacariyaṃ sammā dukkhassa antakiriyāyā’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya. Yāvatatiyañce <span class='var' id='note373' title='samanubhāsiyamānā (bj, s1-3, pts1)'>samanubhāsīyamānā</span> taṃ paṭinissajjeyya iccetaṃ kusalaṃ; no ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṃghādisesan”</span>ti. (<i>10</i>:<strong>18</strong>)</p>
<p><a class='ref sc' id='sc4' href='#sc4'>SC 4</a><a class='ref ms' id='ms2V_2326' href='#ms2V_2326'>Ms 2V_2326</a><a class='ref msdiv' id='msdiv711' href='#msdiv711'>Msdiv 711</a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='ref sc' id='sc5' href='#sc5'>SC 5</a><a class='ref ms' id='ms2V_2327' href='#ms2V_2327'>Ms 2V_2327</a><strong>Kupitā anattamanā</strong>ti anabhiraddhā āhatacittā khilajātā.</p>
<p><a class='ref sc' id='sc6' href='#sc6'>SC 6</a><a class='ref ms' id='ms2V_2328' href='#ms2V_2328'>Ms 2V_2328</a><strong>Evaṃ vadeyyā</strong>ti—“buddhaṃ paccācikkhāmi … pe … sikkhaṃ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī”ti.</p>
<p><a class='ref sc' id='sc7' href='#sc7'>SC 7</a><a class='ref ms' id='ms2V_2329' href='#ms2V_2329'>Ms 2V_2329</a><strong>Sā bhikkhunī</strong>ti yā sā evaṃvādinī bhikkhunī. <strong>Bhikkhunīhī</strong>ti aññāhi bhikkhunīhi.</p>
<p><a class='ref sc' id='sc8' href='#sc8'>SC 8</a><a class='ref ms' id='ms2V_2330' href='#ms2V_2330'>Ms 2V_2330</a>Yā passanti yā suṇanti tāhi vattabbā—“māyye, kupitā anattamanā evaṃ avaca— ‘buddhaṃ paccācikkhāmi … pe … sikkhaṃ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti. Abhiramāyye, svākkhāto dhammo; cara brahmacariyaṃ sammā dukkhassa antakiriyāyā”ti. Dutiyampi vattabbā. Tatiyampi vattabbā. Sace paṭinissajjati iccetaṃ kusalaṃ, no ce paṭinissajjati āpatti dukkaṭassa. Sutvā na vadanti, āpatti dukkaṭassa. Sā bhikkhunī saṃghamajjhampi ākaḍḍhitvā vattabbā—“māyye, kupitā anattamanā evaṃ avaca—‘buddhaṃ paccācikkhāmi … pe … sikkhaṃ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti. Abhiramāyye, svākkhāto dhammo; cara brahmacariyaṃ sammā dukkhassa antakiriyāyā”ti. Dutiyampi vattabbā. Tatiyampi vattabbā. Sace paṭinissajjati iccetaṃ kusalaṃ, no ce paṭinissajjati āpatti dukkaṭassa. Sā bhikkhunī samanubhāsitabbā. Evañca pana, bhikkhave, samanubhāsitabbā. Byattāya bhikkhuniyā paṭibalāya saṃgho ñāpetabbo—</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli4.237' href='#pts-vp-pli4.237'>PTS vp Pali 4.237</a> <a class='ref ms' id='ms2V_2331' href='#ms2V_2331'>Ms 2V_2331</a><a class='ref msdiv' id='msdiv712' href='#msdiv712'>Msdiv 712</a>“Suṇātu me, ayye, saṃgho. Ayaṃ itthannāmā bhikkhunī kupitā anattamanā evaṃ vadeti—‘buddhaṃ paccācikkhāmi, dhammaṃ paccācikkhāmi, saṃghaṃ paccācikkhāmi, sikkhaṃ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā tāsāhaṃ santike brahmacariyaṃ carissāmī’ti. Sā taṃ vatthuṃ na paṭinissajjati. Yadi saṃghassa pattakallaṃ, saṃgho itthannāmaṃ bhikkhuniṃ samanubhāseyya tassa vatthussa paṭinissaggāya. Esā ñatti.</p>
<p><a class='ref sc' id='sc10' href='#sc10'>SC 10</a><a class='ref ms' id='ms2V_2332' href='#ms2V_2332'>Ms 2V_2332</a>Suṇātu me, ayye, saṃgho. Ayaṃ itthannāmā bhikkhunī kupitā anattamanā evaṃ vadeti—‘buddhaṃ paccācikkhāmi … pe … sikkhaṃ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti. Sā taṃ vatthuṃ na paṭinissajjati. Saṃgho itthannāmaṃ bhikkhuniṃ samanubhāsati tassa vatthussa paṭinissaggāya. Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati sā, bhāseyya.</p>
<p><a class='ref sc' id='sc11' href='#sc11'>SC 11</a><a class='ref ms' id='ms2V_2333' href='#ms2V_2333'>Ms 2V_2333</a>Dutiyampi etamatthaṃ vadāmi … pe … tatiyampi etamatthaṃ vadāmi … pe ….</p>
<p><a class='ref sc' id='sc12' href='#sc12'>SC 12</a><a class='ref ms' id='ms2V_2334' href='#ms2V_2334'>Ms 2V_2334</a>Samanubhaṭṭhā saṃghena itthannāmā bhikkhunī tassa vatthussa paṭinissaggāya. Khamati saṃghassa, tasmā tuṇhī, evametaṃ dhārayāmī”ti.</p>
<p><a class='ref sc' id='sc13' href='#sc13'>SC 13</a><a class='ref ms' id='ms2V_2335' href='#ms2V_2335'>Ms 2V_2335</a>Ñattiyā dukkaṭaṃ. Dvīhi kammavācāhi thullaccayā. Kammavācāpariyosāne āpatti saṃghādisesassa. Saṃghādisesaṃ ajjhāpajjantiyā ñattiyā dukkaṭaṃ, dvīhi kammavācāhi thullaccayā paṭippassambhanti.</p>
<p><a class='ref sc' id='sc14' href='#sc14'>SC 14</a><a class='ref ms' id='ms2V_2336' href='#ms2V_2336'>Ms 2V_2336</a><strong>Ayampī</strong>ti purimāyo upādāya vuccati.</p>
<p><a class='ref sc' id='sc15' href='#sc15'>SC 15</a><a class='ref ms' id='ms2V_2337' href='#ms2V_2337'>Ms 2V_2337</a><strong>Yāvatatiyakan</strong>ti yāvatatiyaṃ samanubhāsanāya āpajjati, na saha vatthujjhācārā.</p>
<p><a class='ref sc' id='sc16' href='#sc16'>SC 16</a><a class='ref ms' id='ms2V_2338' href='#ms2V_2338'>Ms 2V_2338</a><strong>Nissāraṇīyan</strong>ti saṃghamhā nissārīyati.</p>
<p><a class='ref sc' id='sc17' href='#sc17'>SC 17</a><a class='ref ms' id='ms2V_2339' href='#ms2V_2339'>Ms 2V_2339</a><strong>Saṃghādiseso</strong>ti … pe … tenapi vuccati saṃghādisesoti.</p>
<p><a class='ref sc' id='sc18' href='#sc18'>SC 18</a><a class='ref ms' id='ms2V_2340' href='#ms2V_2340'>Ms 2V_2340</a><a class='ref msdiv' id='msdiv713' href='#msdiv713'>Msdiv 713</a>Dhammakamme dhammakammasaññā na paṭinissajjati, āpatti saṃghādisesassa. Dhammakamme vematikā na paṭinissajjati, āpatti saṃghādisesassa. Dhammakamme adhammakammasaññā na paṭinissajjati, āpatti saṃghādisesassa.</p>
<p><a class='ref sc' id='sc19' href='#sc19'>SC 19</a><a class='ref ms' id='ms2V_2341' href='#ms2V_2341'>Ms 2V_2341</a>Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa.</p>
<p><a class='ref sc' id='sc20' href='#sc20'>SC 20</a><a class='ref ms' id='ms2V_2342' href='#ms2V_2342'>Ms 2V_2342</a><a class='ref msdiv' id='msdiv714' href='#msdiv714'>Msdiv 714</a>Anāpatti—asamanubhāsantiyā, paṭinissajjantiyā, ummattikāya, ādikammikāyāti.</p>
<p class='endsutta'><a class='ref sc' id='sc21' href='#sc21'>SC 21</a><a class='ref ms' id='ms2V_2343' href='#ms2V_2343'>Ms 2V_2343</a>Sattamasaṃghādisesasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
