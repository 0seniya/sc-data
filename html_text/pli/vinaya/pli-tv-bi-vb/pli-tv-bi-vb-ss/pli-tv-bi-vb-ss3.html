<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-ss3' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Saṃghādisesakaṇḍa</li>
</ul>
<h1>3. Ekagāmantaragamanasikkhāpada</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms2V_2245' href='#ms2V_2245'>Ms 2V_2245</a><a class='ref msdiv' id='msdiv687' href='#msdiv687'>Msdiv 687</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhaddāya kāpilāniyā antevāsinī bhikkhunī bhikkhunīhi saddhiṃ bhaṇḍitvā <span class='var' id='note356' title='gāmake (s1-3)'>gāmakaṃ</span> ñātikulaṃ agamāsi. Bhaddā kāpilānī taṃ bhikkhuniṃ apassantī bhikkhuniyo pucchi—“kahaṃ itthannāmā, na dissatī”ti. “Bhikkhunīhi saddhiṃ, ayye, bhaṇḍitvā na dissatī”ti. “Ammā, amukasmiṃ gāmake etissā ñātikulaṃ. Tattha gantvā vicinathā”ti. Bhikkhuniyo tattha gantvā taṃ bhikkhuniṃ passitvā etadavocuṃ—“kissa tvaṃ, ayye, ekikā āgatā, kaccisi appadhaṃsitā”ti? “Appadhaṃsitāmhi, ayye”ti.</p>
<p><a class='ref sc' id='sc2' href='#sc2'>SC 2</a><a class='ref pts-vp-pli' id='pts-vp-pli4.228' href='#pts-vp-pli4.228'>PTS vp Pali 4.228</a> <a class='ref ms' id='ms2V_2246' href='#ms2V_2246'>Ms 2V_2246</a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhunī ekā gāmantaraṃ gacchissatī”ti … pe … “saccaṃ kira, bhikkhave, bhikkhunī ekā gāmantaraṃ gacchatī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī ekā gāmantaraṃ gacchissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc3' href='#sc3'>SC 3</a><a class='ref ms' id='ms2V_2247' href='#ms2V_2247'>Ms 2V_2247</a><span class='rule'>“Yā pana bhikkhunī ekā gāmantaraṃ gaccheyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”</span>ti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms2V_2248' href='#ms2V_2248'>Ms 2V_2248</a>Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p><a class='ref sc' id='sc5' href='#sc5'>SC 5</a><a class='ref ms' id='ms2V_2249' href='#ms2V_2249'>Ms 2V_2249</a><a class='ref msdiv' id='msdiv688' href='#msdiv688'>Msdiv 688</a>Tena kho pana samayena dve bhikkhuniyo sāketā sāvatthiṃ addhānamaggappaṭipannā honti. Antarāmagge nadī taritabbā hoti. Atha kho tā bhikkhuniyo nāvike upasaṅkamitvā etadavocuṃ—“sādhu no, āvuso, tārethā”ti. “Nāyye, sakkā ubho sakiṃ tāretun”ti. Eko ekaṃ uttāresi. Uttiṇṇo uttiṇṇaṃ dūsesi. Anuttiṇṇo anuttiṇṇaṃ dūsesi. Tā pacchā samāgantvā pucchiṃsu—“kaccisi, ayye, appadhaṃsitā”ti? “Padhaṃsitāmhi, ayye. Tvaṃ pana, ayye, appadhaṃsitā”ti? “Padhaṃsitāmhi, ayye”ti.</p>
<p><a class='ref sc' id='sc6' href='#sc6'>SC 6</a><a class='ref ms' id='ms2V_2250' href='#ms2V_2250'>Ms 2V_2250</a>Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhunī ekā nadīpāraṃ gacchissatī”ti. Atha kho tā bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ … pe … “saccaṃ kira, bhikkhave, bhikkhunī ekā nadīpāraṃ gacchatī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī ekā nadīpāraṃ gacchissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc7' href='#sc7'>SC 7</a><a class='ref ms' id='ms2V_2251' href='#ms2V_2251'>Ms 2V_2251</a><span class='rule'>“Yā pana bhikkhunī ekā vā gāmantaraṃ gaccheyya, ekā vā nadīpāraṃ gaccheyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”</span>ti.</p>
<p><a class='ref sc' id='sc8' href='#sc8'>SC 8</a><a class='ref ms' id='ms2V_2252' href='#ms2V_2252'>Ms 2V_2252</a>Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli4.229' href='#pts-vp-pli4.229'>PTS vp Pali 4.229</a> <a class='ref ms' id='ms2V_2253' href='#ms2V_2253'>Ms 2V_2253</a><a class='ref msdiv' id='msdiv689' href='#msdiv689'>Msdiv 689</a>Tena kho pana samayena sambahulā bhikkhuniyo kosalesu janapade sāvatthiṃ <span class='var' id='note357' title='gantvā (pts1, mr)'>gacchantā</span> sāyaṃ aññataraṃ gāmaṃ upagacchiṃsu. Tattha aññatarā bhikkhunī abhirūpā hoti dassanīyā pāsādikā. Aññataro puriso tassā bhikkhuniyā saha dassanena paṭibaddhacitto hoti. Atha kho so puriso tāsaṃ bhikkhunīnaṃ seyyaṃ paññapento tassā bhikkhuniyā seyyaṃ ekamantaṃ paññāpesi. Atha kho sā bhikkhunī sallakkhetvā—“pariyuṭṭhito ayaṃ puriso; sace rattiṃ āgacchissati, vissaro me bhavissatī”ti, bhikkhuniyo anāpucchā aññataraṃ kulaṃ gantvā seyyaṃ kappesi. Atha kho so puriso rattiṃ āgantvā taṃ bhikkhuniṃ gavesanto bhikkhuniyo ghaṭṭesi. Bhikkhuniyo taṃ bhikkhuniṃ apassantiyo evamāhaṃsu—“nissaṃsayaṃ kho sā bhikkhunī purisena saddhiṃ nikkhantā”ti.</p>
<p><a class='ref sc' id='sc10' href='#sc10'>SC 10</a><a class='ref ms' id='ms2V_2254' href='#ms2V_2254'>Ms 2V_2254</a>Atha kho sā bhikkhunī tassā rattiyā accayena yena tā bhikkhuniyo tenupasaṅkami. Bhikkhuniyo taṃ bhikkhuniṃ etadavocuṃ—“kissa tvaṃ, ayye, purisena saddhiṃ nikkhantā”ti? “Nāhaṃ, ayye, purisena saddhiṃ nikkhantā”ti. Bhikkhunīnaṃ etamatthaṃ ārocesi. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhunī ekā rattiṃ vippavasissatī”ti … pe … “saccaṃ kira, bhikkhave, bhikkhunī ekā rattiṃ <span class='var' id='note358' title='vippavasīti (bj, mr, c1) | vippavasati (pts1)'>vippavasatī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī ekā rattiṃ vippavasissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc11' href='#sc11'>SC 11</a><a class='ref ms' id='ms2V_2255' href='#ms2V_2255'>Ms 2V_2255</a><span class='rule'>“Yā pana bhikkhunī ekā vā gāmantaraṃ gaccheyya, ekā vā nadīpāraṃ gaccheyya, ekā vā rattiṃ vippavaseyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”</span>ti.</p>
<p><a class='ref sc' id='sc12' href='#sc12'>SC 12</a><a class='ref ms' id='ms2V_2256' href='#ms2V_2256'>Ms 2V_2256</a>Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p><a class='ref sc' id='sc13' href='#sc13'>SC 13</a><a class='ref ms' id='ms2V_2257' href='#ms2V_2257'>Ms 2V_2257</a><a class='ref msdiv' id='msdiv690' href='#msdiv690'>Msdiv 690</a>Tena kho pana samayena sambahulā bhikkhuniyo kosalesu janapade sāvatthiṃ addhānamaggappaṭipannā honti. Tattha aññatarā bhikkhunī vaccena pīḷitā ekikā <span class='var' id='note359' title='ohiyitvā (c1)'>ohīyitvā</span> pacchā agamāsi. Manussā taṃ bhikkhuniṃ passitvā dūsesuṃ. Atha kho sā bhikkhunī yena tā bhikkhuniyo tenupasaṅkami. Bhikkhuniyo taṃ bhikkhuniṃ etadavocuṃ—“kissa tvaṃ, ayye, ekikā ohīnā, kaccisi appadhaṃsitā”ti? “Padhaṃsitāmhi, ayye”ti.</p>
<p><a class='ref sc' id='sc14' href='#sc14'>SC 14</a><a class='ref ms' id='ms2V_2258' href='#ms2V_2258'>Ms 2V_2258</a>Yā tā bhikkhuniyo appicchā … pe … tā ujjhāyanti khiyyanti vipācenti—kathañhi nāma bhikkhunī ekā gaṇamhā ohīyissatīti … pe … “saccaṃ kira, bhikkhave, bhikkhunī ekā gaṇamhā <span class='var' id='note360' title='ohiyīti (bj, c1)'>ohīyatī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī ekā gaṇamhā ohīyissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc15' href='#sc15'>SC 15</a><a class='ref pts-vp-pli' id='pts-vp-pli4.230' href='#pts-vp-pli4.230'>PTS vp Pali 4.230</a> <a class='ref ms' id='ms2V_2259' href='#ms2V_2259'>Ms 2V_2259</a><a class='ref msdiv' id='msdiv691' href='#msdiv691'>Msdiv 691</a><span class='rule'>“Yā pana bhikkhunī ekā vā gāmantaraṃ gaccheyya, ekā vā nadīpāraṃ gaccheyya, ekā vā rattiṃ vippavaseyya, ekā vā gaṇamhā ohīyeyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”</span>ti. (<i>3</i>:<strong>11</strong>)</p>
<p><a class='ref sc' id='sc16' href='#sc16'>SC 16</a><a class='ref ms' id='ms2V_2260' href='#ms2V_2260'>Ms 2V_2260</a><a class='ref msdiv' id='msdiv692' href='#msdiv692'>Msdiv 692</a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='ref sc' id='sc17' href='#sc17'>SC 17</a><a class='ref ms' id='ms2V_2261' href='#ms2V_2261'>Ms 2V_2261</a><strong>Ekā vā gāmantaraṃ gaccheyyā</strong>ti parikkhittassa gāmassa parikkhepaṃ paṭhamaṃ pādaṃ atikkāmentiyā āpatti thullaccayassa, dutiyaṃ pādaṃ atikkāmentiyā āpatti saṃghādisesassa.</p>
<p><a class='ref sc' id='sc18' href='#sc18'>SC 18</a><a class='ref ms' id='ms2V_2262' href='#ms2V_2262'>Ms 2V_2262</a>Aparikkhittassa gāmassa upacāraṃ paṭhamaṃ pādaṃ atikkāmentiyā āpatti thullaccayassa. Dutiyaṃ pādaṃ atikkāmentiyā āpatti saṃghādisesassa.</p>
<p><a class='ref sc' id='sc19' href='#sc19'>SC 19</a><a class='ref ms' id='ms2V_2263' href='#ms2V_2263'>Ms 2V_2263</a><strong>Ekā vā nadīpāraṃ gaccheyyā</strong>ti nadī nāma timaṇḍalaṃ paṭicchādetvā yattha katthaci uttarantiyā bhikkhuniyā antaravāsako temiyati. Paṭhamaṃ pādaṃ uttarantiyā āpatti thullaccayassa. Dutiyaṃ pādaṃ uttarantiyā āpatti saṃghādisesassa.</p>
<p><a class='ref sc' id='sc20' href='#sc20'>SC 20</a><a class='ref ms' id='ms2V_2264' href='#ms2V_2264'>Ms 2V_2264</a><strong>Ekā vā rattiṃ vippavaseyyā</strong>ti saha aruṇuggamanā dutiyikāya bhikkhuniyā hatthapāsaṃ vijahantiyā āpatti thullaccayassa. Vijahite āpatti saṃghādisesassa.</p>
<p><a class='ref sc' id='sc21' href='#sc21'>SC 21</a><a class='ref ms' id='ms2V_2265' href='#ms2V_2265'>Ms 2V_2265</a><strong>Ekā vā gaṇamhā ohīyeyyā</strong>ti agāmake araññe dutiyikāya bhikkhuniyā dassanūpacāraṃ vā savanūpacāraṃ vā vijahantiyā āpatti thullaccayassa. Vijahite āpatti saṃghādisesassa.</p>
<p><a class='ref sc' id='sc22' href='#sc22'>SC 22</a><a class='ref ms' id='ms2V_2266' href='#ms2V_2266'>Ms 2V_2266</a><strong>Ayampī</strong>ti purimāyo upādāya vuccati.</p>
<p><a class='ref sc' id='sc23' href='#sc23'>SC 23</a><a class='ref ms' id='ms2V_2267' href='#ms2V_2267'>Ms 2V_2267</a><strong>Paṭhamāpattikan</strong>ti saha vatthujjhācārā āpajjati asamanubhāsanāya.</p>
<p><a class='ref sc' id='sc24' href='#sc24'>SC 24</a><a class='ref ms' id='ms2V_2268' href='#ms2V_2268'>Ms 2V_2268</a><strong>Nissāraṇīyan</strong>ti saṃghamhā nissārīyati.</p>
<p><a class='ref sc' id='sc25' href='#sc25'>SC 25</a><a class='ref ms' id='ms2V_2269' href='#ms2V_2269'>Ms 2V_2269</a><strong>Saṃghādiseso</strong>ti … pe … tenapi vuccati saṃghādisesoti.</p>
<p><a class='ref sc' id='sc26' href='#sc26'>SC 26</a><a class='ref ms' id='ms2V_2270' href='#ms2V_2270'>Ms 2V_2270</a><a class='ref msdiv' id='msdiv693' href='#msdiv693'>Msdiv 693</a>Anāpatti—dutiyikā bhikkhunī pakkantā vā hoti vibbhantā vā kālaṅkatā vā pakkhasaṅkantā vā, āpadāsu, ummattikāya, ādikammikāyāti.</p>
<p class='endsutta'><a class='ref sc' id='sc27' href='#sc27'>SC 27</a><a class='ref ms' id='ms2V_2271' href='#ms2V_2271'>Ms 2V_2271</a>Tatiyasaṃghādisesasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
