<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc48' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Cittāgāravagga</li>
</ul>
<h1>48. Āvasathavihārasikkhāpada</h1>
</header>
<p><a class='ref sc' id='sc1'>SC 1</a><a class='ref pts-vp-pli' id='pts-vp-pli4.304'>PTS vp Pali 4.304</a> <a class='ref ms' id='ms2V_3061'>Ms 2V_3061</a><a class='ref msdiv' id='msdiv1008'>Msdiv 1008</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī āvasathaṃ anissajjitvā cārikaṃ pakkāmi. Tena kho pana samayena thullanandāya bhikkhuniyā āvasatho ḍayhati. Bhikkhuniyo evamāhaṃsu—“handāyye, bhaṇḍakaṃ nīharāmā”ti. Ekaccā evamāhaṃsu—“na mayaṃ, ayye, nīharissāma. Yaṃ kiñci naṭṭhaṃ sabbaṃ amhe abhiyuñjissatī”ti. Thullanandā bhikkhunī punadeva taṃ āvasathaṃ paccāgantvā bhikkhuniyo pucchi—“apāyye, bhaṇḍakaṃ nīharitthā”ti? “Na mayaṃ, ayye, nīharimhā”ti. Thullanandā bhikkhunī ujjhāyati khiyyati vipāceti—“kathañhi nāma bhikkhuniyo āvasathe ḍayhamāne bhaṇḍakaṃ na nīharissantī”ti.</p>
<p><a class='ref sc' id='sc2'>SC 2</a><a class='ref ms' id='ms2V_3062'>Ms 2V_3062</a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā āvasathaṃ anissajjitvā cārikaṃ pakkamissatī”ti … pe … “saccaṃ kira, bhikkhave, thullanandā bhikkhunī āvasathaṃ anissajjitvā cārikaṃ <span class='var' id='note476' title='pakkamīti (bj, mr) | pakkāmīti (pts1)'>pakkamatī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī āvasathaṃ anissajjitvā cārikaṃ pakkamissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc3'>SC 3</a><a class='ref ms' id='ms2V_3063'>Ms 2V_3063</a><a class='ref msdiv' id='msdiv1009'>Msdiv 1009</a><span class='rule'>“Yā pana bhikkhunī āvasathaṃ anissajjitvā cārikaṃ pakkameyya, pācittiyan”</span>ti. (<i>48</i>:<strong>103</strong>)</p>
<p><a class='ref sc' id='sc4'>SC 4</a><a class='ref ms' id='ms2V_3064'>Ms 2V_3064</a><a class='ref msdiv' id='msdiv1010'>Msdiv 1010</a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='ref sc' id='sc5'>SC 5</a><a class='ref ms' id='ms2V_3065'>Ms 2V_3065</a><strong>Āvasatho</strong> nāma kavāṭabaddho vuccati.</p>
<p><a class='ref sc' id='sc6'>SC 6</a><a class='ref ms' id='ms2V_3066'>Ms 2V_3066</a><strong>Anissajjitvā cārikaṃ pakkameyyā</strong>ti bhikkhuniyā vā sikkhamānāya vā sāmaṇeriyā vā anissajjitvā parikkhittassa āvasathassa parikkhepaṃ atikkāmentiyā āpatti pācittiyassa. Aparikkhittassa āvasathassa upacāraṃ atikkāmentiyā āpatti pācittiyassa.</p>
<p><a class='ref sc' id='sc7'>SC 7</a><a class='ref ms' id='ms2V_3067'>Ms 2V_3067</a><a class='ref msdiv' id='msdiv1011'>Msdiv 1011</a>Anissajjite anissajjitasaññā pakkamati, āpatti pācittiyassa. Anissajjite vematikā pakkamati, āpatti pācittiyassa. Anissajjite nissajjitasaññā pakkamati, āpatti pācittiyassa.</p>
<p><a class='ref sc' id='sc8'>SC 8</a><a class='ref ms' id='ms2V_3068'>Ms 2V_3068</a>Akavāṭabaddhaṃ anissajjitvā pakkamati, āpatti dukkaṭassa. Nissajjite anissajjitasaññā, āpatti dukkaṭassa. Nissajjite vematikā, āpatti dukkaṭassa. Nissajjite nissajjitasaññā, anāpatti.</p>
<p><a class='ref sc' id='sc9'>SC 9</a><a class='ref pts-vp-pli' id='pts-vp-pli4.305'>PTS vp Pali 4.305</a> <a class='ref ms' id='ms2V_3069'>Ms 2V_3069</a><a class='ref msdiv' id='msdiv1012'>Msdiv 1012</a>Anāpatti—nissajjitvā pakkamati, sati antarāye, pariyesitvā na labhati, gilānāya, āpadāsu, ummattikāya, ādikammikāyāti.</p>
<p class='endsutta'><a class='ref sc' id='sc10'>SC 10</a><a class='ref ms' id='ms2V_3070'>Ms 2V_3070</a>Aṭṭhamasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
