<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc5' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Lasuṇavagga</li>
</ul>
<h1>5. Udakasuddhikasikkhāpada</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli4.262' href='#pts-vp-pli4.262'>PTS vp Pali 4.262</a> <a class='ref ms' id='ms2V_2599' href='#ms2V_2599'>Ms 2V_2599</a><a class='ref msdiv' id='msdiv810' href='#msdiv810'>Msdiv 810</a>Tena samayena buddho bhagavā sakkesu viharati kapilavatthusmiṃ nigrodhārāme. Atha kho mahāpajāpati gotamī yena bhagavā tenupasaṅkami; upasaṅkamitvā bhagavantaṃ abhivādetvā adhovāte aṭṭhāsi—“duggandho, bhagavā, mātugāmo”ti. Atha kho bhagavā—“ādiyantu kho bhikkhuniyo udakasuddhikan”ti, mahāpajāpatiṃ gotamiṃ dhammiyā kathāya sandassesi samādapesi samuttejesi sampahaṃsesi. Atha kho mahāpajāpati gotamī bhagavatā dhammiyā kathāya sandassitā samādapitā samuttejitā sampahaṃsitā bhagavantaṃ abhivādetvā padakkhiṇaṃ katvā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, bhikkhunīnaṃ udakasuddhikan”ti. Tena kho pana samayena aññatarā bhikkhunī—“bhagavatā udakasuddhikā anuññātā”ti atigambhīraṃ udakasuddhikaṃ ādiyantī muttakaraṇe vaṇaṃ akāsi.</p>
<p><a class='ref sc' id='sc2' href='#sc2'>SC 2</a><a class='ref ms' id='ms2V_2600' href='#ms2V_2600'>Ms 2V_2600</a>Atha kho sā bhikkhunī bhikkhunīnaṃ etamatthaṃ āroceti. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhunī atigambhīraṃ udakasuddhikaṃ ādiyissatī”ti … pe … “saccaṃ kira, bhikkhave, bhikkhunī atigambhīraṃ udakasuddhikaṃ <span class='var' id='note432' title='ādiyīti (bj, pts1, c1)' href='#note432' title='ādiyīti (bj, pts1, c1)'>ādiyatī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī atigambhīraṃ udakasuddhikaṃ ādiyissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc3' href='#sc3'>SC 3</a><a class='ref ms' id='ms2V_2601' href='#ms2V_2601'>Ms 2V_2601</a><a class='ref msdiv' id='msdiv811' href='#msdiv811'>Msdiv 811</a><span class='rule'>“Udakasuddhikaṃ pana bhikkhuniyā ādiyamānāya dvaṅgulapabbaparamaṃ ādātabbaṃ. Taṃ atikkāmentiyā pācittiyan”</span>ti. (<i>5</i>:<strong>60</strong>)</p>
<p><a class='ref sc' id='sc4' href='#sc4'>SC 4</a><a class='ref ms' id='ms2V_2602' href='#ms2V_2602'>Ms 2V_2602</a><a class='ref msdiv' id='msdiv812' href='#msdiv812'>Msdiv 812</a><strong>Udakasuddhikaṃ</strong> nāma muttakaraṇassa dhovanā vuccati.</p>
<p><a class='ref sc' id='sc5' href='#sc5'>SC 5</a><a class='ref ms' id='ms2V_2603' href='#ms2V_2603'>Ms 2V_2603</a><strong>Ādiyamānāyā</strong>ti dhovantiyā.</p>
<p><a class='ref sc' id='sc6' href='#sc6'>SC 6</a><a class='ref ms' id='ms2V_2604' href='#ms2V_2604'>Ms 2V_2604</a><strong>Dvaṅgulapabbaparamaṃ ādātabban</strong>ti dvīsu aṅgulesu dve pabbaparamā ādātabbā.</p>
<p><a class='ref sc' id='sc7' href='#sc7'>SC 7</a><a class='ref ms' id='ms2V_2605' href='#ms2V_2605'>Ms 2V_2605</a><strong>Taṃ atikkāmentiyā</strong>ti samphassaṃ sādiyantī antamaso kesaggamattampi atikkāmeti, āpatti pācittiyassa.</p>
<p><a class='ref sc' id='sc8' href='#sc8'>SC 8</a><a class='ref pts-vp-pli' id='pts-vp-pli4.263' href='#pts-vp-pli4.263'>PTS vp Pali 4.263</a> <a class='ref ms' id='ms2V_2606' href='#ms2V_2606'>Ms 2V_2606</a><a class='ref msdiv' id='msdiv813' href='#msdiv813'>Msdiv 813</a>Atirekadvaṅgulapabbe atirekasaññā ādiyati, āpatti pācittiyassa. Atirekadvaṅgulapabbe vematikā ādiyati, āpatti pācittiyassa. Atirekadvaṅgulapabbe ūnakasaññā ādiyati, āpatti pācittiyassa.</p>
<p><a class='ref sc' id='sc9' href='#sc9'>SC 9</a><a class='ref ms' id='ms2V_2607' href='#ms2V_2607'>Ms 2V_2607</a>Ūnakadvaṅgulapabbe atirekasaññā, āpatti dukkaṭassa. Ūnakadvaṅgulapabbe vematikā, āpatti dukkaṭassa. Ūnakadvaṅgulapabbe ūnakasaññā, anāpatti.</p>
<p><a class='ref sc' id='sc10' href='#sc10'>SC 10</a><a class='ref ms' id='ms2V_2608' href='#ms2V_2608'>Ms 2V_2608</a><a class='ref msdiv' id='msdiv814' href='#msdiv814'>Msdiv 814</a>Anāpatti—dvaṅgulapabbaparamaṃ ādiyati, ūnakadvaṅgulapabbaparamaṃ ādiyati, ābādhapaccayā, ummattikāya, ādikammikāyāti.</p>
<p class='endsutta'><a class='ref sc' id='sc11' href='#sc11'>SC 11</a><a class='ref ms' id='ms2V_2609' href='#ms2V_2609'>Ms 2V_2609</a>Pañcamasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
