<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc66' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Gabbhinivagga</li>
</ul>
<h1>66. Dutiyagihigatasikkhāpada</h1>
</header>
<p><a class='ref sc' id='sc1'>SC 1</a><a class='ref ms' id='ms2V_3240'>Ms 2V_3240</a><a class='ref msdiv' id='msdiv1095' href='#sc1'>SC 1</a><a class='ref ms' id='ms2V_3240'>Ms 2V_3240</a><a class='ref msdiv' id='msdiv1095'>Msdiv 1095</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo paripuṇṇadvādasavassaṃ gihigataṃ dve vassāni chasu dhammesu asikkhitasikkhaṃ vuṭṭhāpenti. Tā bālā honti abyattā na jānanti kappiyaṃ vā akappiyaṃ vā.</p>
<p><a class='ref sc' id='sc2'>SC 2</a><a class='ref pts-vp-pli' id='pts-vp-pli4.323'>PTS vp Pali 4.323</a> <a class='ref ms' id='ms2V_3241' href='#sc2'>SC 2</a><a class='ref pts-vp-pli' id='pts-vp-pli4.323'>PTS vp Pali 4.323</a> <a class='ref ms' id='ms2V_3241'>Ms 2V_3241</a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhuniyo paripuṇṇadvādasavassaṃ gihigataṃ dve vassāni chasu dhammesu asikkhitasikkhaṃ vuṭṭhāpessantī”ti … pe … “saccaṃ kira, bhikkhave, bhikkhuniyo paripuṇṇadvādasavassaṃ gihigataṃ dve vassāni chasu dhammesu asikkhitasikkhaṃ vuṭṭhāpentī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo paripuṇṇadvādasavassaṃ gihigataṃ dve vassāni chasu dhammesu asikkhitasikkhaṃ vuṭṭhāpessanti. Netaṃ, bhikkhave, appasannānaṃ vā pasādāya … pe … vigarahitvā dhammiṃ kathaṃ katvā bhikkhū āmantesi—“anujānāmi, bhikkhave, paripuṇṇadvādasavassāya gihigatāya dve vassāni chasu dhammesu sikkhāsammutiṃ dātuṃ. Evañca pana, bhikkhave, dātabbā. Tāya paripuṇṇadvādasavassāya gihigatāya saṃghaṃ upasaṅkamitvā ekaṃsaṃ uttarāsaṅgaṃ karitvā bhikkhunīnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—‘ahaṃ, ayye, itthannāmā itthannāmāya ayyāya paripuṇṇadvādasavassā gihigatā saṃghaṃ dve vassāni chasu dhammesu sikkhāsammutiṃ yācāmī’ti. Dutiyampi yācitabbā. Tatiyampi yācitabbā. Byattāya bhikkhuniyā paṭibalāya saṃgho ñāpetabbo—</p>
<p><a class='ref sc' id='sc3'>SC 3</a><a class='ref ms' id='ms2V_3242'>Ms 2V_3242</a><a class='ref msdiv' id='msdiv1096' href='#sc3'>SC 3</a><a class='ref ms' id='ms2V_3242'>Ms 2V_3242</a><a class='ref msdiv' id='msdiv1096'>Msdiv 1096</a>‘Suṇātu me, ayye, saṃgho. Ayaṃ itthannāmā itthannāmāya ayyāya paripuṇṇadvādasavassā gihigatā saṃghaṃ dve vassāni chasu dhammesu sikkhāsammutiṃ yācati. Yadi saṃghassa pattakallaṃ saṃgho itthannāmāya paripuṇṇadvādasavassāya gihigatāya dve vassāni chasu dhammesu sikkhāsammutiṃ dadeyya. Esā ñatti.</p>
<p><a class='ref sc' id='sc4'>SC 4</a><a class='ref ms' id='ms2V_3243' href='#sc4'>SC 4</a><a class='ref ms' id='ms2V_3243'>Ms 2V_3243</a>Suṇātu me, ayye, saṃgho. Ayaṃ itthannāmā itthannāmāya ayyāya paripuṇṇadvādasavassā gihigatā saṃghaṃ dve vassāni chasu dhammesu sikkhāsammutiṃ yācati. Saṃgho itthannāmāya paripuṇṇadvādasavassāya gihigatāya dve vassāni chasu dhammesu sikkhāsammutiṃ deti. Yassā ayyāya khamati itthannāmāya paripuṇṇadvādasavassāya gihigatāya dve vassāni chasu dhammesu sikkhāsammutiyā dānaṃ, sā tuṇhassa; yassā nakkhamati, sā bhāseyya.</p>
<p><a class='ref sc' id='sc5'>SC 5</a><a class='ref ms' id='ms2V_3244' href='#sc5'>SC 5</a><a class='ref ms' id='ms2V_3244'>Ms 2V_3244</a>Dinnā saṃghena itthannāmāya paripuṇṇadvādasavassāya gihigatāya dve vassāni chasu dhammesu sikkhāsammuti. Khamati saṃghassa, tasmā tuṇhī, evametaṃ dhārayāmī’”ti.</p>
<p><a class='ref sc' id='sc6'>SC 6</a><a class='ref ms' id='ms2V_3245' href='#sc6'>SC 6</a><a class='ref ms' id='ms2V_3245'>Ms 2V_3245</a>Sā paripuṇṇadvādasavassā gihigatā evaṃ vadehīti vattabbā—“pāṇātipātā veramaṇiṃ dve vassāni avītikkamma samādānaṃ samādiyāmi … pe … vikālabhojanā veramaṇiṃ dve vassāni avītikkamma samādānaṃ samādiyāmī”ti.</p>
<p><a class='ref sc' id='sc7'>SC 7</a><a class='ref ms' id='ms2V_3246' href='#sc7'>SC 7</a><a class='ref ms' id='ms2V_3246'>Ms 2V_3246</a>Atha kho bhagavā tā bhikkhuniyo anekapariyāyena vigarahitvā dubbharatāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc8'>SC 8</a><a class='ref ms' id='ms2V_3247'>Ms 2V_3247</a><a class='ref msdiv' id='msdiv1097'>Msdiv 1097</a><span class='rule' href='#sc8'>SC 8</a><a class='ref ms' id='ms2V_3247'>Ms 2V_3247</a><a class='ref msdiv' id='msdiv1097'>Msdiv 1097</a><span class='rule'>“Yā pana bhikkhunī paripuṇṇadvādasavassaṃ gihigataṃ dve vassāni chasu dhammesu asikkhitasikkhaṃ vuṭṭhāpeyya, pācittiyan”</span>ti. (<i>66</i>:<strong>121</strong>)</p>
<p><a class='ref sc' id='sc9'>SC 9</a><a class='ref ms' id='ms2V_3248'>Ms 2V_3248</a><a class='ref msdiv' id='msdiv1098' href='#sc9'>SC 9</a><a class='ref ms' id='ms2V_3248'>Ms 2V_3248</a><a class='ref msdiv' id='msdiv1098'>Msdiv 1098</a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='ref sc' id='sc10'>SC 10</a><a class='ref ms' id='ms2V_3249' href='#sc10'>SC 10</a><a class='ref ms' id='ms2V_3249'>Ms 2V_3249</a><strong>Paripuṇṇadvādasavassā</strong> nāma pattadvādasavassā. <strong>Gihigatā</strong> nāma purisantaragatā vuccati. <strong>Dve vassānī</strong>ti dve saṃvaccharāni. <strong>Asikkhitasikkhā</strong> nāma sikkhā vā na dinnā hoti, dinnā vā sikkhā kupitā. <strong>Vuṭṭhāpeyyā</strong>ti upasampādeyya.</p>
<p><a class='ref sc' id='sc11'>SC 11</a><a class='ref ms' id='ms2V_3250' href='#sc11'>SC 11</a><a class='ref ms' id='ms2V_3250'>Ms 2V_3250</a>“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa.</p>
<p><a class='ref sc' id='sc12'>SC 12</a><a class='ref ms' id='ms2V_3251'>Ms 2V_3251</a><a class='ref msdiv' id='msdiv1099' href='#sc12'>SC 12</a><a class='ref ms' id='ms2V_3251'>Ms 2V_3251</a><a class='ref msdiv' id='msdiv1099'>Msdiv 1099</a>Dhammakamme dhammakammasaññā vuṭṭhāpeti, āpatti pācittiyassa. Dhammakamme vematikā vuṭṭhāpeti, āpatti pācittiyassa. Dhammakamme adhammakammasaññā vuṭṭhāpeti, āpatti pācittiyassa.</p>
<p><a class='ref sc' id='sc13'>SC 13</a><a class='ref ms' id='ms2V_3252' href='#sc13'>SC 13</a><a class='ref ms' id='ms2V_3252'>Ms 2V_3252</a>Adhammakamme dhammakammasaññā vuṭṭhāpeti, āpatti dukkaṭassa. Adhammakamme vematikā vuṭṭhāpeti, āpatti dukkaṭassa. Adhammakamme adhammakammasaññā vuṭṭhāpeti, āpatti dukkaṭassa.</p>
<p><a class='ref sc' id='sc14'>SC 14</a><a class='ref ms' id='ms2V_3253'>Ms 2V_3253</a><a class='ref msdiv' id='msdiv1100' href='#sc14'>SC 14</a><a class='ref ms' id='ms2V_3253'>Ms 2V_3253</a><a class='ref msdiv' id='msdiv1100'>Msdiv 1100</a>Anāpatti—paripuṇṇadvādasavassaṃ gihigataṃ dve vassāni chasu dhammesu sikkhitasikkhaṃ vuṭṭhāpeti, ummattikāya, ādikammikāyāti.</p>
<p class='endsutta'><a class='ref sc' id='sc15'>SC 15</a><a class='ref ms' id='ms2V_3254' href='#sc15'>SC 15</a><a class='ref ms' id='ms2V_3254'>Ms 2V_3254</a>Chaṭṭhasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
