<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc30' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Naggavagga</li>
</ul>
<h1>30. Kathinuddhārasikkhāpada</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms2V_2872' href='#ms2V_2872'>Ms 2V_2872</a><a class='ref msdiv' id='msdiv925' href='#msdiv925'>Msdiv 925</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarena upāsakena saṃghaṃ uddissa vihāro kārāpito hoti. So tassa vihārassa mahe ubhatosaṃghassa akālacīvaraṃ dātukāmo hoti. Tena kho pana samayena ubhatosaṃghassa kathinaṃ atthataṃ hoti. Atha kho so upāsako saṃghaṃ upasaṅkamitvā kathinuddhāraṃ yāci. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, kathinaṃ uddharituṃ. Evañca pana bhikkhave kathinaṃ uddharitabbaṃ. Byattena bhikkhunā paṭibalena saṃgho ñāpetabbo—</p>
<p><a class='ref sc' id='sc2' href='#sc2'>SC 2</a><a class='ref ms' id='ms2V_2873' href='#ms2V_2873'>Ms 2V_2873</a><a class='ref msdiv' id='msdiv926' href='#msdiv926'>Msdiv 926</a>‘Suṇātu me, bhante, saṃgho. Yadi saṃghassa pattakallaṃ, saṃgho kathinaṃ uddhareyya. Esā ñatti.</p>
<p><a class='ref sc' id='sc3' href='#sc3'>SC 3</a><a class='ref ms' id='ms2V_2874' href='#ms2V_2874'>Ms 2V_2874</a>Suṇātu me, bhante, saṃgho. Saṃgho kathinaṃ uddharati. Yassāyasmato khamati kathinassa uddhāro, so tuṇhassa; yassa nakkhamati, so bhāseyya.</p>
<p><a class='ref sc' id='sc4' href='#sc4'>SC 4</a><a class='ref ms' id='ms2V_2875' href='#ms2V_2875'>Ms 2V_2875</a>Ubbhataṃ saṃghena kathinaṃ, khamati saṃghassa, tasmā tuṇhī, evametaṃ dhārayāmī’”ti.</p>
<p><a class='ref sc' id='sc5' href='#sc5'>SC 5</a><a class='ref pts-vp-pli' id='pts-vp-pli4.288' href='#pts-vp-pli4.288'>PTS vp Pali 4.288</a> <a class='ref ms' id='ms2V_2876' href='#ms2V_2876'>Ms 2V_2876</a><a class='ref msdiv' id='msdiv927' href='#msdiv927'>Msdiv 927</a>Atha kho so upāsako bhikkhunisaṃghaṃ upasaṅkamitvā kathinuddhāraṃ yāci. Thullanandā bhikkhunī—“cīvaraṃ amhākaṃ bhavissatī”ti kathinuddhāraṃ paṭibāhi. Atha kho so upāsako ujjhāyati khiyyati vipāceti—“kathañhi nāma bhikkhuniyo amhākaṃ kathinuddhāraṃ na dassantī”ti.</p>
<p><a class='ref sc' id='sc6' href='#sc6'>SC 6</a><a class='ref ms' id='ms2V_2877' href='#ms2V_2877'>Ms 2V_2877</a>Assosuṃ kho bhikkhuniyo tassa upāsakassa ujjhāyantassa khiyyantassa vipācentassa. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā dhammikaṃ kathinuddhāraṃ paṭibāhissatī”ti … pe … “saccaṃ kira, bhikkhave, thullanandā bhikkhunī dhammikaṃ kathinuddhāraṃ <span class='var' id='note461' title='paṭibāhīti (bj, pts1, mr)'>paṭibāhatī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī dhammikaṃ kathinuddhāraṃ paṭibāhissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc7' href='#sc7'>SC 7</a><a class='ref ms' id='ms2V_2878' href='#ms2V_2878'>Ms 2V_2878</a><a class='ref msdiv' id='msdiv928' href='#msdiv928'>Msdiv 928</a><span class='rule'>“Yā pana bhikkhunī dhammikaṃ <span class='var' id='note462' title='kaṭhinuddhāraṃ (bj, s1-3, pts1)'>kathinuddhāraṃ</span> paṭibāheyya, pācittiyan”</span>ti. (<i>30</i>:<strong>85</strong>)</p>
<p><a class='ref sc' id='sc8' href='#sc8'>SC 8</a><a class='ref ms' id='ms2V_2879' href='#ms2V_2879'>Ms 2V_2879</a><a class='ref msdiv' id='msdiv929' href='#msdiv929'>Msdiv 929</a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='ref sc' id='sc9' href='#sc9'>SC 9</a><a class='ref ms' id='ms2V_2880' href='#ms2V_2880'>Ms 2V_2880</a><strong>Dhammiko</strong> nāma kathinuddhāro samaggo bhikkhunisaṃgho sannipatitvā uddharati.</p>
<p><a class='ref sc' id='sc10' href='#sc10'>SC 10</a><a class='ref ms' id='ms2V_2881' href='#ms2V_2881'>Ms 2V_2881</a><strong>Paṭibāheyyā</strong>ti “kathaṃ idaṃ <span class='var' id='note463' title='kathinaṃ uddhareyyāti (bj, pts1, mr) | kaṭhinaṃ uddhareyyāti (s1-3)'>kathinaṃ na uddhareyyā”ti</span> paṭibāhati, āpatti pācittiyassa.</p>
<p><a class='ref sc' id='sc11' href='#sc11'>SC 11</a><a class='ref ms' id='ms2V_2882' href='#ms2V_2882'>Ms 2V_2882</a><a class='ref msdiv' id='msdiv930' href='#msdiv930'>Msdiv 930</a>Dhammike dhammikasaññā paṭibāhati, āpatti pācittiyassa. Dhammike vematikā paṭibāhati, āpatti dukkaṭassa. Dhammike adhammikasaññā paṭibāhati, anāpatti. Adhammike dhammikasaññā, āpatti dukkaṭassa. Adhammike vematikā, āpatti dukkaṭassa. Adhammike adhammikasaññā, anāpatti.</p>
<p><a class='ref sc' id='sc12' href='#sc12'>SC 12</a><a class='ref ms' id='ms2V_2883' href='#ms2V_2883'>Ms 2V_2883</a><a class='ref msdiv' id='msdiv931' href='#msdiv931'>Msdiv 931</a>Anāpatti—ānisaṃsaṃ dassetvā paṭibāhati, ummattikāya, ādikammikāyāti.</p>
<p class='endsutta'><a class='ref sc' id='sc13' href='#sc13'>SC 13</a><a class='ref ms' id='ms2V_2884' href='#ms2V_2884'>Ms 2V_2884</a>Dasamasikkhāpadaṃ niṭṭhitaṃ.<br>
Naggavaggo tatiyo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
