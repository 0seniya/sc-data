<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc86' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Chattupāhanavagga</li>
</ul>
<h1>86. Saṅghāṇisikkhāpada</h1>
</header>
<p><a class='ref sc' id='sc1'>SC 1</a><a class='ref ms' id='ms2V_3454'>Ms 2V_3454</a><a class='ref msdiv' id='msdiv1190'>Msdiv 1190</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarā bhikkhunī aññatarissā itthiyā kulūpikā hoti. Atha kho sā itthī taṃ bhikkhuniṃ etadavoca—“handāyye, imaṃ saṅghāṇiṃ amukāya nāma itthiyā dehī”ti. Atha kho sā bhikkhunī—“sacāhaṃ pattena ādāya gacchāmi vissaro me bhavissatī”ti paṭimuñcitvā agamāsi. Tassā rathikāya suttake chinne vippakiriyiṃsu. Manussā ujjhāyanti khiyyanti vipācenti—“kathañhi nāma bhikkhuniyo saṅghāṇiṃ dhāressanti, seyyathāpi gihiniyo kāmabhoginiyo”ti.</p>
<p><a class='ref sc' id='sc2'>SC 2</a><a class='ref pts-vp-pli' id='pts-vp-pli4.340'>PTS vp Pali 4.340</a> <a class='ref ms' id='ms2V_3455'>Ms 2V_3455</a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhunī saṅghāṇiṃ dhāressatī”ti … pe … “saccaṃ kira, bhikkhave, bhikkhunī saṅghāṇiṃ <span class='var' id='note515' title='dhāresīti (bj, pts1, mr)'>dhāretī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī saṅghāṇiṃ dhāressati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc3'>SC 3</a><a class='ref ms' id='ms2V_3456'>Ms 2V_3456</a><a class='ref msdiv' id='msdiv1191'>Msdiv 1191</a><span class='rule'>“Yā pana bhikkhunī saṅghāṇiṃ dhāreyya, pācittiyan”</span>ti. (<i>86</i>:<strong>141</strong>)</p>
<p><a class='ref sc' id='sc4'>SC 4</a><a class='ref ms' id='ms2V_3457'>Ms 2V_3457</a><a class='ref msdiv' id='msdiv1192'>Msdiv 1192</a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='ref sc' id='sc5'>SC 5</a><a class='ref ms' id='ms2V_3458'>Ms 2V_3458</a><strong>Saṅghāṇi</strong> nāma yā kāci kaṭūpagā.</p>
<p><a class='ref sc' id='sc6'>SC 6</a><a class='ref ms' id='ms2V_3459'>Ms 2V_3459</a><strong>Dhāreyyā</strong>ti sakimpi dhāreti, āpatti pācittiyassa.</p>
<p><a class='ref sc' id='sc7'>SC 7</a><a class='ref ms' id='ms2V_3460'>Ms 2V_3460</a><a class='ref msdiv' id='msdiv1193'>Msdiv 1193</a>Anāpatti—ābādhappaccayā, kaṭisuttakaṃ dhāreti, ummattikāya, ādikammikāyāti.</p>
<p class='endsutta'><a class='ref sc' id='sc8'>SC 8</a><a class='ref ms' id='ms2V_3461'>Ms 2V_3461</a>Tatiyasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
