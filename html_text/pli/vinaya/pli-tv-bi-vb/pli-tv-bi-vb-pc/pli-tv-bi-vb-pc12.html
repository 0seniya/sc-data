<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc12' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Rattandhakāravagga</li>
</ul>
<h1>12. Paṭicchannokāsasikkhāpada</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms2V_2683' href='#ms2V_2683'>Ms 2V_2683</a><a class='ref msdiv' id='msdiv842' href='#msdiv842'>Msdiv 842</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhaddāya kāpilāniyā antevāsiniyā bhikkhuniyā ñātako puriso gāmakā sāvatthiṃ agamāsi kenacideva karaṇīyena. Atha kho sā bhikkhunī—“bhagavatā paṭikkhittaṃ rattandhakāre appadīpe purisena saddhiṃ ekenekā santiṭṭhituṃ sallapitun”ti teneva purisena saddhiṃ paṭicchanne okāse <strong>ekenekā santiṭṭhatipi sallapatipi</strong>.</p>
<p><a class='ref sc' id='sc2' href='#sc2'>SC 2</a><a class='ref ms' id='ms2V_2684' href='#ms2V_2684'>Ms 2V_2684</a><strong>Yā tā bhikkhuniyo appicchā … pe … tā</strong> ujjhāyanti khiyyanti vipācenti—“kathañhi nāma bhikkhunī paṭicchanne okāse purisena saddhiṃ ekenekā santiṭṭhissatipi sallapissatipī”ti … pe … “saccaṃ kira, bhikkhave, bhikkhunī paṭicchanne okāse purisena saddhiṃ ekenekā santiṭṭhatipi sallapatipī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī paṭicchanne okāse purisena saddhiṃ ekenekā santiṭṭhissatipi sallapissatipi. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc3' href='#sc3'>SC 3</a><a class='ref ms' id='ms2V_2685' href='#ms2V_2685'>Ms 2V_2685</a><a class='ref msdiv' id='msdiv843' href='#msdiv843'>Msdiv 843</a><span class='rule'>“Yā pana bhikkhunī paṭicchanne okāse purisena saddhiṃ ekenekā santiṭṭheyya vā sallapeyya vā, pācittiyan”</span>ti. (<i>12</i>:<strong>67</strong>)</p>
<p><a class='ref sc' id='sc4' href='#sc4'>SC 4</a><a class='ref ms' id='ms2V_2686' href='#ms2V_2686'>Ms 2V_2686</a><a class='ref msdiv' id='msdiv844' href='#msdiv844'>Msdiv 844</a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='ref sc' id='sc5' href='#sc5'>SC 5</a><a class='ref ms' id='ms2V_2687' href='#ms2V_2687'>Ms 2V_2687</a><strong>Paṭicchanno</strong> nāma okāso kuṭṭena vā kavāṭena vā kilañjena vā sāṇipākārena vā rukkhena vā <strong>thambhena vā kotthaḷiyā</strong> vā yena kenaci paṭicchanno hoti.</p>
<p><a class='ref sc' id='sc6' href='#sc6'>SC 6</a><a class='ref ms' id='ms2V_2688' href='#ms2V_2688'>Ms 2V_2688</a><strong>Puriso</strong> nāma manussapuriso na yakkho na peto na tiracchānagato viññū paṭibalo santiṭṭhituṃ sallapituṃ.</p>
<p><a class='ref sc' id='sc7' href='#sc7'>SC 7</a><a class='ref ms' id='ms2V_2689' href='#ms2V_2689'>Ms 2V_2689</a><strong>Saddhin</strong>ti ekato. <strong>Ekenekā</strong>ti puriso ceva hoti bhikkhunī ca.</p>
<p><a class='ref sc' id='sc8' href='#sc8'>SC 8</a><a class='ref ms' id='ms2V_2690' href='#ms2V_2690'>Ms 2V_2690</a><strong>Santiṭṭheyya vā</strong>ti purisassa hatthapāse tiṭṭhati, āpatti pācittiyassa.</p>
<p><a class='ref sc' id='sc9' href='#sc9'>SC 9</a><a class='ref ms' id='ms2V_2691' href='#ms2V_2691'>Ms 2V_2691</a><strong>Sallapeyya vā</strong>ti purisassa hatthapāse ṭhitā sallapati, āpatti pācittiyassa.</p>
<p><a class='ref sc' id='sc10' href='#sc10'>SC 10</a><a class='ref ms' id='ms2V_2692' href='#ms2V_2692'>Ms 2V_2692</a>Hatthapāsaṃ vijahitvā santiṭṭhati vā sallapati vā, āpatti dukkaṭassa. Yakkhena vā petena vā paṇḍakena vā tiracchānagatamanussaviggahena vā saddhiṃ santiṭṭhati vā sallapati vā, āpatti dukkaṭassa.</p>
<p><a class='ref sc' id='sc11' href='#sc11'>SC 11</a><a class='ref ms' id='ms2V_2693' href='#ms2V_2693'>Ms 2V_2693</a><a class='ref msdiv' id='msdiv845' href='#msdiv845'>Msdiv 845</a>Anāpatti—yo koci viññū dutiyo hoti, arahopekkhā, aññavihitā santiṭṭhati vā sallapati vā, ummattikāya, ādikammikāyāti.</p>
<p class='endsutta'><a class='ref sc' id='sc12' href='#sc12'>SC 12</a><a class='ref ms' id='ms2V_2694' href='#ms2V_2694'>Ms 2V_2694</a>Dutiyasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
