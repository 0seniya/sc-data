<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc9' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Lasuṇavagga</li>
</ul>
<h1>9. Dutiyauccārachaḍḍanasikkhāpada</h1>
</header>
<p><a class='ref sc' id='sc1'>SC 1</a><a class='ref ms' id='ms2V_2649'>Ms 2V_2649</a><a class='ref msdiv' id='msdiv828'>Msdiv 828</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa brāhmaṇassa bhikkhunupassayaṃ nissāya yavakhettaṃ hoti. Bhikkhuniyo uccārampi passāvampi saṅkārampi vighāsampi khette chaḍḍenti. Atha kho so brāhmaṇo ujjhāyati khiyyati vipāceti—“kathañhi nāma bhikkhuniyo amhākaṃ yavakhettaṃ dūsessantī”ti.</p>
<p><a class='ref sc' id='sc2'>SC 2</a><a class='ref ms' id='ms2V_2650'>Ms 2V_2650</a>Assosuṃ kho bhikkhuniyo tassa brāhmaṇassa ujjhāyantassa khiyyantassa vipācentassa. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhuniyo uccārampi passāvampi saṅkārampi vighāsampi harite chaḍḍessantī”ti … pe … “saccaṃ kira, bhikkhave, bhikkhuniyo uccārampi passāvampi saṅkārampi vighāsampi harite chaḍḍentī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo uccārampi passāvampi saṅkārampi vighāsampi harite chaḍḍessanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc3'>SC 3</a><a class='ref ms' id='ms2V_2651'>Ms 2V_2651</a><a class='ref msdiv' id='msdiv829'>Msdiv 829</a><span class='rule'>“Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā harite chaḍḍeyya vā chaḍḍāpeyya vā, pācittiyan”</span>ti. (<i>9</i>:<strong>64</strong>)</p>
<p><a class='ref sc' id='sc4'>SC 4</a><a class='ref ms' id='ms2V_2652'>Ms 2V_2652</a><a class='ref msdiv' id='msdiv830'>Msdiv 830</a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='ref sc' id='sc5'>SC 5</a><a class='ref ms' id='ms2V_2653'>Ms 2V_2653</a><strong>Uccāro</strong> nāma gūtho vuccati. <strong>Passāvo</strong> nāma muttaṃ vuccati.</p>
<p><a class='ref sc' id='sc6'>SC 6</a><a class='ref ms' id='ms2V_2654'>Ms 2V_2654</a><strong>Saṅkāraṃ</strong> nāma kacavaraṃ vuccati.</p>
<p><a class='ref sc' id='sc7'>SC 7</a><a class='ref ms' id='ms2V_2655'>Ms 2V_2655</a><strong>Vighāsaṃ</strong> nāma calakāni vā aṭṭhikāni vā ucchiṭṭhodakaṃ vā.</p>
<p><a class='ref sc' id='sc8'>SC 8</a><a class='ref pts-vp-pli' id='pts-vp-pli4.267'>PTS vp Pali 4.267</a> <a class='ref ms' id='ms2V_2656'>Ms 2V_2656</a><strong>Haritaṃ</strong> nāma pubbaṇṇaṃ aparaṇṇaṃ yaṃ manussānaṃ upabhogaparibhogaṃ ropimaṃ.</p>
<p><a class='ref sc' id='sc9'>SC 9</a><a class='ref ms' id='ms2V_2657'>Ms 2V_2657</a><strong>Chaḍḍeyyā</strong>ti sayaṃ chaḍḍeti, āpatti pācittiyassa.</p>
<p><a class='ref sc' id='sc10'>SC 10</a><a class='ref ms' id='ms2V_2658'>Ms 2V_2658</a><strong>Chaḍḍāpeyyā</strong>ti aññaṃ āṇāpeti, āpatti dukkaṭassa. Sakiṃ āṇattā bahukampi chaḍḍeti, āpatti pācittiyassa.</p>
<p><a class='ref sc' id='sc11'>SC 11</a><a class='ref ms' id='ms2V_2659'>Ms 2V_2659</a><a class='ref msdiv' id='msdiv831'>Msdiv 831</a>Harite haritasaññā chaḍḍeti vā chaḍḍāpeti vā, āpatti pācittiyassa. Harite vematikā chaḍḍeti vā chaḍḍāpeti vā, āpatti pācittiyassa. Harite aharitasaññā chaḍḍeti vā chaḍḍāpeti vā, āpatti pācittiyassa.</p>
<p><a class='ref sc' id='sc12'>SC 12</a><a class='ref ms' id='ms2V_2660'>Ms 2V_2660</a>Aharite haritasaññā, āpatti dukkaṭassa. Aharite vematikā, āpatti dukkaṭassa. Aharite aharitasaññā, anāpatti.</p>
<p><a class='ref sc' id='sc13'>SC 13</a><a class='ref ms' id='ms2V_2661'>Ms 2V_2661</a><a class='ref msdiv' id='msdiv832'>Msdiv 832</a>Anāpatti—oloketvā <span class='var' id='note437' title='chaḍḍitakhette (bj)'>chaḍḍeti, khettamariyāde</span> chaḍḍeti sāmike āpucchitvā apaloketvā chaḍḍeti, ummattikāya, ādikammikāyāti.</p>
<p class='endsutta'><a class='ref sc' id='sc14'>SC 14</a><a class='ref ms' id='ms2V_2662'>Ms 2V_2662</a>Navamasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
