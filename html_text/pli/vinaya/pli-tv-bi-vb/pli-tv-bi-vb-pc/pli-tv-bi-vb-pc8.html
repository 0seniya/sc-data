<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc8' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Lasuṇavagga</li>
</ul>
<h1>8. Uccārachaḍḍanasikkhāpada</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms2V_2635' href='#ms2V_2635'>Ms 2V_2635</a><a class='ref msdiv' id='msdiv824' href='#msdiv824'>Msdiv 824</a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññataro brāhmaṇo nibbiṭṭharājabhaṭo “taññeva bhaṭapathaṃ yācissāmī”ti sīsaṃ nahāyitvā bhikkhunupassayaṃ nissāya rājakulaṃ gacchati. Aññatarā bhikkhunī kaṭāhe vaccaṃ katvā tirokuṭṭe chaḍḍentī tassa brāhmaṇassa matthake āsumbhi. Atha kho so brāhmaṇo ujjhāyati khiyyati vipāceti—“assamaṇiyo imā muṇḍā bandhakiniyo. Kathañhi nāma gūthakaṭāhaṃ matthake āsumbhissanti. Imāsaṃ upassayaṃ jhāpessāmī”ti. Ummukaṃ gahetvā upassayaṃ pavisati. Aññataro upāsako upassayā nikkhamanto addasa taṃ brāhmaṇaṃ ummukaṃ gahetvā upassayaṃ pavisantaṃ. Disvāna taṃ brāhmaṇaṃ etadavoca—“kissa tvaṃ, bho, ummukaṃ gahetvā upassayaṃ pavisasī”ti? “Imā maṃ, bho, muṇḍā bandhakiniyo gūthakaṭāhaṃ matthake āsumbhiṃsu. Imāsaṃ upassayaṃ jhāpessāmī”ti. “Gaccha, bho brāhmaṇa, maṅgalaṃ etaṃ. Sahassaṃ lacchasi tañca bhaṭapathan”ti. Atha kho so brāhmaṇo sīsaṃ nahāyitvā rājakulaṃ gantvā sahassaṃ alattha tañca bhaṭapathaṃ.</p>
<p><a class='ref sc' id='sc2' href='#sc2'>SC 2</a><a class='ref ms' id='ms2V_2636' href='#ms2V_2636'>Ms 2V_2636</a>Atha kho so upāsako upassayaṃ pavisitvā bhikkhunīnaṃ etamatthaṃ ārocetvā paribhāsi. Yā tā bhikkhuniyo appicchā … pe … tā ujjhāyanti khiyyanti vipācenti— “kathañhi nāma bhikkhuniyo uccāraṃ tirokuṭṭe chaḍḍessantī”ti … pe … “saccaṃ kira, bhikkhave, bhikkhuniyo uccāraṃ tirokuṭṭe chaḍḍentī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo uccāraṃ tirokuṭṭe chaḍḍessanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='ref sc' id='sc3' href='#sc3'>SC 3</a><a class='ref ms' id='ms2V_2637' href='#ms2V_2637'>Ms 2V_2637</a><a class='ref msdiv' id='msdiv825' href='#msdiv825'>Msdiv 825</a><span class='rule'>“Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā <span class='var' id='note436' title='tirokuḍḍe (bj, s1-3, pts1)' href='#note436' title='tirokuḍḍe (bj, s1-3, pts1)'>tirokuṭṭe</span> vā tiropākāre vā chaḍḍeyya vā chaḍḍāpeyya vā, pācittiyan”</span>ti. (<i>8</i>:<strong>63</strong>)</p>
<p><a class='ref sc' id='sc4' href='#sc4'>SC 4</a><a class='ref pts-vp-pli' id='pts-vp-pli4.266' href='#pts-vp-pli4.266'>PTS vp Pali 4.266</a> <a class='ref ms' id='ms2V_2638' href='#ms2V_2638'>Ms 2V_2638</a><a class='ref msdiv' id='msdiv826' href='#msdiv826'>Msdiv 826</a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='ref sc' id='sc5' href='#sc5'>SC 5</a><a class='ref ms' id='ms2V_2639' href='#ms2V_2639'>Ms 2V_2639</a><strong>Uccāro</strong> nāma gūtho vuccati. <strong>Passāvo</strong> nāma muttaṃ vuccati.</p>
<p><a class='ref sc' id='sc6' href='#sc6'>SC 6</a><a class='ref ms' id='ms2V_2640' href='#ms2V_2640'>Ms 2V_2640</a><strong>Saṅkāraṃ</strong> nāma kacavaraṃ vuccati.</p>
<p><a class='ref sc' id='sc7' href='#sc7'>SC 7</a><a class='ref ms' id='ms2V_2641' href='#ms2V_2641'>Ms 2V_2641</a><strong>Vighāsaṃ</strong> nāma calakāni vā aṭṭhikāni vā ucchiṭṭhodakaṃ vā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms2V_2642' href='#ms2V_2642'>Ms 2V_2642</a><strong>Kuṭṭo</strong> nāma tayo kuṭṭā—iṭṭhakākuṭṭo, silākuṭṭo, dārukuṭṭo.</p>
<p><a class='ref sc' id='sc9' href='#sc9'>SC 9</a><a class='ref ms' id='ms2V_2643' href='#ms2V_2643'>Ms 2V_2643</a><strong>Pākāro</strong> nāma tayo pākārā—iṭṭhakāpākāro, silāpākāro, dārupākāro.</p>
<p><a class='ref sc' id='sc10' href='#sc10'>SC 10</a><a class='ref ms' id='ms2V_2644' href='#ms2V_2644'>Ms 2V_2644</a><strong>Tirokuṭṭe</strong>ti kuṭṭassa parato. <strong>Tiropākāre</strong>ti pākārassa parato.</p>
<p><a class='ref sc' id='sc11' href='#sc11'>SC 11</a><a class='ref ms' id='ms2V_2645' href='#ms2V_2645'>Ms 2V_2645</a><strong>Chaḍḍeyyā</strong>ti sayaṃ chaḍḍeti, āpatti pācittiyassa.</p>
<p><a class='ref sc' id='sc12' href='#sc12'>SC 12</a><a class='ref ms' id='ms2V_2646' href='#ms2V_2646'>Ms 2V_2646</a><strong>Chaḍḍāpeyyā</strong>ti aññaṃ āṇāpeti, āpatti dukkaṭassa. Sakiṃ āṇattā bahukampi chaḍḍeti, āpatti pācittiyassa.</p>
<p><a class='ref sc' id='sc13' href='#sc13'>SC 13</a><a class='ref ms' id='ms2V_2647' href='#ms2V_2647'>Ms 2V_2647</a><a class='ref msdiv' id='msdiv827' href='#msdiv827'>Msdiv 827</a>Anāpatti—oloketvā chaḍḍeti, avaḷañje chaḍḍeti, ummattikāya, ādikammikāyāti.</p>
<p class='endsutta'><a class='ref sc' id='sc14' href='#sc14'>SC 14</a><a class='ref ms' id='ms2V_2648' href='#ms2V_2648'>Ms 2V_2648</a>Aṭṭhamasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
