<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-pvr12' lang='pli'>
<header>
<ul>
<li class='division'>Parivāra</li>
<li>Aparagāthāsaṅgaṇika</li>
</ul>
<h1>1. Codanādipucchāvissajjanā</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli5.158' href='#pts-vp-pli5.158'>PTS vp Pali 5.158</a> <a class='ref ms' id='ms5V_1770' href='#ms5V_1770'>Ms 5V_1770</a><a class='ref msdiv' id='msdiv359' href='#msdiv359'>Msdiv 359</a>Codanā kimatthāya,<br>
Sāraṇā kissa kāraṇā;<br>
Saṃgho kimatthāya,<br>
Matikammaṃ pana kissa kāraṇā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms5V_1771' href='#ms5V_1771'>Ms 5V_1771</a>Codanā sāraṇatthāya,<br>
Niggahatthāya sāraṇā;<br>
Saṃgho pariggahatthāya,<br>
Matikammaṃ pana pāṭiyekkaṃ.</p>
<p><a class='ref sc' id='sc3' href='#sc3'>SC 3</a><a class='ref ms' id='ms5V_1772' href='#ms5V_1772'>Ms 5V_1772</a>Mā kho turito abhaṇi,<br>
mā kho caṇḍikato bhaṇi;<br>
Mā kho paṭighaṃ janayi,<br>
sace anuvijjako tuvaṃ.</p>
<p><a class='ref sc' id='sc4' href='#sc4'>SC 4</a><a class='ref ms' id='ms5V_1773' href='#ms5V_1773'>Ms 5V_1773</a>Mā kho sahasā abhaṇi,<br>
Kathaṃ viggāhikaṃ anatthasaṃhitaṃ;<br>
Sutte vinaye anulome,<br>
Paññatte anulomike.</p>
<p><a class='ref sc' id='sc5' href='#sc5'>SC 5</a><a class='ref ms' id='ms5V_1774' href='#ms5V_1774'>Ms 5V_1774</a>Anuyogavattaṃ nisāmaya,<br>
Kusalena buddhimatā kataṃ;<br>
Suvuttaṃ sikkhāpadānulomikaṃ,<br>
Gatiṃ na nāsento samparāyikaṃ;<br>
Hitesī anuyuñjassu,<br>
Kālenatthūpasaṃhitaṃ.</p>
<p><a class='ref sc' id='sc6' href='#sc6'>SC 6</a><a class='ref ms' id='ms5V_1775' href='#ms5V_1775'>Ms 5V_1775</a>Cuditassa ca codakassa ca,<br>
Sahasā vohāraṃ mā <span class='var' id='note295' title='padhārehi (bj)' href='#note295' title='padhārehi (bj)'>padhāresi</span>;<br>
Codako āha āpannoti,<br>
Cuditako āha anāpannoti.</p>
<p><a class='ref sc' id='sc7' href='#sc7'>SC 7</a><a class='ref ms' id='ms5V_1776' href='#ms5V_1776'>Ms 5V_1776</a>Ubho anukkhipanto,<br>
Paṭiññānusandhitena kāraye;<br>
Paṭiññā lajjīsu katā,<br>
Alajjīsu evaṃ na vijjati;<br>
Bahumpi alajjī bhāseyya,<br>
<span class='var' id='note296' title='vuttānusandhitena (si, s1-3, pts1, mr)' href='#note296' title='vuttānusandhitena (si, s1-3, pts1, mr)'>Vattānusandhitena</span> kāraye.</p>
<p><a class='ref sc' id='sc8' href='#sc8'>SC 8</a><a class='ref ms' id='ms5V_1777' href='#ms5V_1777'>Ms 5V_1777</a>Alajjī kīdiso hoti,<br>
Paṭiññā yassa na rūhati;<br>
<span class='var' id='note297' title='evañca (pts1, mr)' href='#note297' title='evañca (pts1, mr)'>Etañca</span> tāhaṃ pucchāmi,<br>
Kīdiso vuccati alajjī puggalo.</p>
<p><a class='ref sc' id='sc9' href='#sc9'>SC 9</a><a class='ref ms' id='ms5V_1778' href='#ms5V_1778'>Ms 5V_1778</a>Sañcicca āpattiṃ āpajjati,<br>
Āpattiṃ parigūhati;<br>
Agatigamanañca gacchati,<br>
Ediso vuccati alajjīpuggalo.</p>
<p><a class='ref sc' id='sc10' href='#sc10'>SC 10</a><a class='ref ms' id='ms5V_1779' href='#ms5V_1779'>Ms 5V_1779</a>Saccaṃ ahampi jānāmi,<br>
Ediso vuccati alajjīpuggalo;<br>
Aññañca tāhaṃ pucchāmi,<br>
Kīdiso vuccati lajjīpuggalo.</p>
<p><a class='ref sc' id='sc11' href='#sc11'>SC 11</a><a class='ref ms' id='ms5V_1780' href='#ms5V_1780'>Ms 5V_1780</a>Sañcicca āpattiṃ nāpajjati,<br>
Āpattiṃ na parigūhati;<br>
Agatigamanaṃ na gacchati,<br>
Ediso vuccati lajjīpuggalo.</p>
<p><a class='ref sc' id='sc12' href='#sc12'>SC 12</a><a class='ref ms' id='ms5V_1781' href='#ms5V_1781'>Ms 5V_1781</a>Saccaṃ ahampi jānāmi,<br>
Ediso vuccati lajjīpuggalo;<br>
Aññañca tāhaṃ pucchāmi,<br>
Kīdiso vuccati adhammacodako.</p>
<p><a class='ref sc' id='sc13' href='#sc13'>SC 13</a><a class='ref pts-vp-pli' id='pts-vp-pli5.159' href='#pts-vp-pli5.159'>PTS vp Pali 5.159</a> <a class='ref ms' id='ms5V_1782' href='#ms5V_1782'>Ms 5V_1782</a>Akālena codeti abhūtena,<br>
Pharusena anatthasaṃhitena;<br>
Dosantaro codeti no <span class='var' id='note298' title='mettacitto (bj, s1-3, pts1)' href='#note298' title='mettacitto (bj, s1-3, pts1)'>mettācitto</span>,<br>
Ediso vuccati adhammacodako.</p>
<p><a class='ref sc' id='sc14' href='#sc14'>SC 14</a><a class='ref ms' id='ms5V_1783' href='#ms5V_1783'>Ms 5V_1783</a>Saccaṃ ahampi jānāmi,<br>
Ediso vuccati adhammacodako;<br>
Aññañca tāhaṃ pucchāmi,<br>
Kīdiso vuccati dhammacodako.</p>
<p><a class='ref sc' id='sc15' href='#sc15'>SC 15</a><a class='ref ms' id='ms5V_1784' href='#ms5V_1784'>Ms 5V_1784</a>Kālena codeti bhūtena,<br>
Saṇhena atthasaṃhitena;<br>
Mettācitto codeti no dosantaro,<br>
Ediso vuccati dhammacodako.</p>
<p><a class='ref sc' id='sc16' href='#sc16'>SC 16</a><a class='ref ms' id='ms5V_1785' href='#ms5V_1785'>Ms 5V_1785</a>Saccaṃ ahampi jānāmi,<br>
Ediso vuccati dhammacodako;<br>
Aññañca tāhaṃ pucchāmi,<br>
Kīdiso vuccati bālacodako.</p>
<p><a class='ref sc' id='sc17' href='#sc17'>SC 17</a><a class='ref ms' id='ms5V_1786' href='#ms5V_1786'>Ms 5V_1786</a>Pubbāparaṃ na jānāti,<br>
Pubbāparassa akovido;<br>
Anusandhivacanapathaṃ na jānāti,<br>
Anusandhivacanapathassa akovido;<br>
Ediso vuccati bālacodako.</p>
<p><a class='ref sc' id='sc18' href='#sc18'>SC 18</a><a class='ref ms' id='ms5V_1787' href='#ms5V_1787'>Ms 5V_1787</a>Saccaṃ ahampi jānāmi,<br>
Ediso vuccati bālacodako;<br>
Aññañca tāhaṃ pucchāmi,<br>
Kīdiso vuccati paṇḍitacodako.</p>
<p><a class='ref sc' id='sc19' href='#sc19'>SC 19</a><a class='ref ms' id='ms5V_1788' href='#ms5V_1788'>Ms 5V_1788</a><span class='var' id='note299' title='pubbāparaṃ vijānāti (bj)' href='#note299' title='pubbāparaṃ vijānāti (bj)'>Pubbāparampi jānāti</span>,<br>
Pubbāparassa kovido;<br>
Anusandhivacanapathaṃ jānāti,<br>
Anusandhivacanapathassa kovido;<br>
Ediso vuccati paṇḍitacodako.</p>
<p><a class='ref sc' id='sc20' href='#sc20'>SC 20</a><a class='ref ms' id='ms5V_1789' href='#ms5V_1789'>Ms 5V_1789</a>Saccaṃ ahampi jānāmi,<br>
Ediso vuccati paṇḍitacodako;<br>
Aññañca tāhaṃ pucchāmi,<br>
Codanā kinti vuccati.</p>
<p><a class='ref sc' id='sc21' href='#sc21'>SC 21</a><a class='ref ms' id='ms5V_1790' href='#ms5V_1790'>Ms 5V_1790</a>Sīlavipattiyā codeti,<br>
atho ācāradiṭṭhiyā;<br>
Ājīvenapi codeti,<br>
codanā tena vuccatīti.</p>
</blockquote>
<p class='endsection'><a class='ref sc' id='sc22' href='#sc22'>SC 22</a><a class='ref ms' id='ms5V_1791' href='#ms5V_1791'>Ms 5V_1791</a>Aparaṃ gāthāsaṅgaṇikaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
