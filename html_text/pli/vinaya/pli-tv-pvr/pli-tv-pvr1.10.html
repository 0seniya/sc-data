<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-pvr1.10' lang='pli'>
<header>
<ul>
<li class='division'>Parivāra</li>
<li>Bhikkhuvibhaṅga</li>
<li>Dutiyabhāga</li>
</ul>
<h1>Katāpattivāra</h1>
</header>
<h2>1. Pārājikakaṇḍa</h2>
<p><a class='ref sc' id='sc1'>SC 1</a><a class='ref pts-vp-pli' id='pts-vp-pli5.51'>PTS vp Pali 5.51</a> <a class='ref ms' id='ms5V_623'>Ms 5V_623</a><a class='ref msdiv' id='msdiv193'>Msdiv 193</a>Methunaṃ dhammaṃ paṭisevanapaccayā kati āpattiyo āpajjati? Methunaṃ dhammaṃ paṭisevanapaccayā catasso āpattiyo āpajjati—akkhāyite sarīre methunaṃ dhammaṃ paṭisevati, āpatti pārājikassa; yebhuyyena khāyite sarīre methunaṃ dhammaṃ paṭisevati, āpatti thullaccayassa; vaṭṭakate mukhe acchupantaṃ aṅgajātaṃ paveseti, āpatti dukkaṭassa; <span class='var' id='note83' title='jatumaṭṭake (bj)'>jatumaṭṭhake</span> pācittiyaṃ—methunaṃ dhammaṃ paṭisevanapaccayā imā catasso āpattiyo āpajjati. (1)</p>
<p><a class='ref sc' id='sc2'>SC 2</a><a class='ref ms' id='ms5V_624'>Ms 5V_624</a>Adinnaṃ ādiyanapaccayā kati āpattiyo āpajjati? Adinnaṃ ādiyanapaccayā tisso āpattiyo āpajjati. Pañcamāsakaṃ vā atirekapañcamāsakaṃ vā agghanakaṃ adinnaṃ theyyasaṅkhātaṃ ādiyati, āpatti pārājikassa; atirekamāsakaṃ vā ūnapañcamāsakaṃ vā agghanakaṃ adinnaṃ theyyasaṅkhātaṃ ādiyati, āpatti thullaccayassa; māsakaṃ vā ūnamāsakaṃ vā agghanakaṃ adinnaṃ theyyasaṅkhātaṃ ādiyati, āpatti dukkaṭassa—adinnaṃ ādiyanapaccayā imā tisso āpattiyo āpajjati. (2)</p>
<p><a class='ref sc' id='sc3'>SC 3</a><a class='ref ms' id='ms5V_625'>Ms 5V_625</a>Sañcicca manussaviggahaṃ jīvitā voropanapaccayā kati āpattiyo āpajjati? Sañcicca manussaviggahaṃ jīvitā voropanapaccayā tisso āpattiyo āpajjati. Manussaṃ odissa opātaṃ khaṇati “papatitvā marissatī”ti, āpatti dukkaṭassa; papatite dukkhā vedanā uppajjati, āpatti thullaccayassa; marati, āpatti pārājikassa—sañcicca manussaviggahaṃ jīvitā voropanapaccayā imā tisso āpattiyo āpajjati. (3)</p>
<p><a class='ref sc' id='sc4'>SC 4</a><a class='ref ms' id='ms5V_626'>Ms 5V_626</a>Asantaṃ abhūtaṃ uttarimanussadhammaṃ ullapanapaccayā kati āpattiyo āpajjati? Asantaṃ abhūtaṃ uttarimanussadhammaṃ ullapanapaccayā tisso āpattiyo āpajjati— pāpiccho icchāpakato asantaṃ abhūtaṃ uttarimanussadhammaṃ ullapati, āpatti pārājikassa; “yo te vihāre vasati so bhikkhu arahā”ti bhaṇati, paṭivijānantassa āpatti thullaccayassa; na paṭivijānantassa āpatti dukkaṭassa—asantaṃ abhūtaṃ uttarimanussadhammaṃ ullapanapaccayā imā tisso āpattiyo āpajjati. (4)</p>
<p class='endsutta'><a class='ref sc' id='sc5'>SC 5</a><a class='ref ms' id='ms5V_627'>Ms 5V_627</a>Cattāro pārājikā niṭṭhitā.</p>
<h2>2. Saṃghādisesakaṇḍādi</h2>
<p><a class='ref sc' id='sc6'>SC 6</a><a class='ref ms' id='ms5V_628'>Ms 5V_628</a><a class='ref msdiv' id='msdiv194'>Msdiv 194</a>Upakkamitvā asucimocanapaccayā kati āpattiyo āpajjati? Upakkamitvā asucimocanapaccayā tisso āpattiyo āpajjati—ceteti upakkamati muccati, āpatti saṃghādisesassa; ceteti upakkamati na muccati, āpatti thullaccayassa; payoge dukkaṭaṃ—upakkamitvā asucimocanapaccayā imā tisso āpattiyo āpajjati. (1)</p>
<p><a class='ref sc' id='sc7'>SC 7</a><a class='ref ms' id='ms5V_629'>Ms 5V_629</a>Kāyasaṃsaggaṃ samāpajjanapaccayā kati āpattiyo āpajjati? Kāyasaṃsaggaṃ samāpajjanapaccayā pañca āpattiyo āpajjati—avassutā bhikkhunī avassutassa purisapuggalassa adhakkhakaṃ ubbhajāṇumaṇḍalaṃ gahaṇaṃ sādiyati, āpatti pārājikassa; bhikkhu kāyena kāyaṃ āmasati, āpatti saṃghādisesassa; kāyena kāyapaṭibaddhaṃ āmasati, āpatti thullaccayassa; kāyapaṭibaddhena kāyapaṭibaddhaṃ āmasati, āpatti dukkaṭassa; aṅgulipatodake pācittiyaṃ— kāyasaṃsaggaṃ samāpajjanapaccayā imā pañca āpattiyo āpajjati. (2)</p>
<p><a class='ref sc' id='sc8'>SC 8</a><a class='ref ms' id='ms5V_630'>Ms 5V_630</a>Mātugāmaṃ duṭṭhullāhi vācāhi obhāsanapaccayā tisso āpattiyo āpajjati— vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati, āpatti saṃghādisesassa; vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati, āpatti thullaccayassa; kāyapaṭibaddhaṃ ādissa vaṇṇampi bhaṇati avaṇṇampi bhaṇati, āpatti dukkaṭassa. (3)</p>
<p><a class='ref sc' id='sc9'>SC 9</a><a class='ref ms' id='ms5V_631'>Ms 5V_631</a>Attakāmapāricariyāya vaṇṇaṃ bhāsanapaccayā tisso āpattiyo āpajjati— mātugāmassa santike attakāmapāricariyāya vaṇṇaṃ bhāsati, āpatti saṃghādisesassa; paṇḍakassa santike attakāmapāricariyāya vaṇṇaṃ bhāsati, āpatti thullaccayassa; tiracchānagatassa santike attakāmapāricariyāya vaṇṇaṃ bhāsati, āpatti dukkaṭassa. (4)</p>
<p><a class='ref sc' id='sc10'>SC 10</a><a class='ref ms' id='ms5V_632'>Ms 5V_632</a>Sañcarittaṃ samāpajjanapaccayā tisso āpattiyo āpajjati—paṭiggaṇhāti vīmaṃsati paccāharati, āpatti saṃghādisesassa; paṭiggaṇhāti vīmaṃsati na paccāharati, āpatti thullaccayassa; paṭiggaṇhāti na vīmaṃsati na paccāharati, āpatti dukkaṭassa. (5)</p>
<p><a class='ref sc' id='sc11'>SC 11</a><a class='ref ms' id='ms5V_633'>Ms 5V_633</a>Saññācikāya kuṭiṃ kārāpanapaccayā tisso āpattiyo āpajjati—kārāpeti, payoge dukkaṭaṃ; <span class='var' id='note84' title='ekapiṇḍe (s1-3)'>ekaṃ piṇḍaṃ</span> anāgate āpatti thullaccayassa; tasmiṃ piṇḍe āgate āpatti saṃghādisesassa. (6)</p>
<p><a class='ref sc' id='sc12'>SC 12</a><a class='ref ms' id='ms5V_634'>Ms 5V_634</a>Mahallakaṃ vihāraṃ kārāpanapaccayā tisso āpattiyo āpajjati—kārāpeti, payoge dukkaṭaṃ; ekaṃ piṇḍaṃ anāgate, āpatti thullaccayassa; tasmiṃ piṇḍe āgate āpatti saṃghādisesassa. (7)</p>
<p><a class='ref sc' id='sc13'>SC 13</a><a class='ref ms' id='ms5V_635'>Ms 5V_635</a>Bhikkhuṃ amūlakena pārājikena dhammena anuddhaṃsanapaccayā tisso āpattiyo āpajjati—anokāsaṃ kārāpetvā cāvanādhippāyo vadeti, āpatti saṃghādisesena dukkaṭassa; okāsaṃ kārāpetvā akkosādhippāyo vadeti, āpatti omasavādassa. (8)</p>
<p><a class='ref sc' id='sc14'>SC 14</a><a class='ref ms' id='ms5V_636'>Ms 5V_636</a>Bhikkhuṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsanapaccayā tisso āpattiyo āpajjati—anokāsaṃ kārāpetvā cāvanādhippāyo vadeti, āpatti saṃghādisesena dukkaṭassa; okāsaṃ kārāpetvā akkosādhippāyo vadeti, āpatti omasavādassa. (9)</p>
<p><a class='ref sc' id='sc15'>SC 15</a><a class='ref ms' id='ms5V_637'>Ms 5V_637</a>Saṃghabhedako bhikkhu yāvatatiyaṃ samanubhāsanāya na paṭinissajjanapaccayā tisso āpattiyo āpajjati—ñattiyā dukkaṭaṃ; dvīhi kammavācāhi thullaccayā; kammavācāpariyosāne āpatti saṃghādisesassa. (10)</p>
<p><a class='ref sc' id='sc16'>SC 16</a><a class='ref ms' id='ms5V_638'>Ms 5V_638</a>Bhedakānuvattakā bhikkhū yāvatatiyaṃ samanubhāsanāya na paṭinissajjanapaccayā tisso āpattiyo āpajjanti—ñattiyā dukkaṭaṃ; dvīhi kammavācāhi thullaccayā; kammavācāpariyosāne āpatti saṃghādisesassa. (11)</p>
<p><a class='ref sc' id='sc17'>SC 17</a><a class='ref ms' id='ms5V_639'>Ms 5V_639</a>Dubbaco bhikkhu yāvatatiyaṃ samanubhāsanāya na paṭinissajjanapaccayā tisso āpattiyo āpajjati—ñattiyā dukkaṭaṃ; dvīhi kammavācāhi thullaccayā; kammavācāpariyosāne āpatti saṃghādisesassa. (12)</p>
<p><a class='ref sc' id='sc18'>SC 18</a><a class='ref ms' id='ms5V_640'>Ms 5V_640</a>Kuladūsako bhikkhu yāvatatiyaṃ samanubhāsanāya na paṭinissajjanapaccayā tisso āpattiyo āpajjati—ñattiyā dukkaṭaṃ; dvīhi kammavācāhi thullaccayā; kammavācāpariyosāne āpatti saṃghādisesassa … pe …. (13)</p>
<p><a class='ref sc' id='sc19'>SC 19</a><a class='ref pts-vp-pli' id='pts-vp-pli5.52'>PTS vp Pali 5.52</a> <a class='ref ms' id='ms5V_641'>Ms 5V_641</a>Anādariyaṃ paṭicca udake uccāraṃ vā passāvaṃ vā kheḷaṃ vā karaṇapaccayā kati āpattiyo āpajjati? Anādariyaṃ paṭicca udake uccāraṃ vā passāvaṃ vā kheḷaṃ vā karaṇapaccayā ekaṃ āpattiṃ āpajjati. Dukkaṭaṃ—anādariyaṃ paṭicca udake uccāraṃ vā passāvaṃ vā kheḷaṃ vā karaṇapaccayā imaṃ ekaṃ āpattiṃ āpajjati. (14)</p>
<p class='endsutta'><a class='ref sc' id='sc20'>SC 20</a><a class='ref ms' id='ms5V_642'>Ms 5V_642</a>Katāpattivāro niṭṭhito dutiyo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
