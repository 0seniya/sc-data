<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ds2.1.9' lang='pli'>
<header>
<ul>
<li class='division'>Dhammasaṅgaṇī</li>
<li>2 Niddesa</li>
<li>2.1 Cittuppādakaṇḍa</li>
</ul>
<h1>2.1.9. Akusalavipākaabyākata</h1>
</header>
<h2>2.1.9.1. Akusalavipākapañcaviññāṇa</h2>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli118' href='#pts-vp-pli118'>PTS vp Pali 118</a><a class='ref ms' id='ms29Dhs_1052' href='#ms29Dhs_1052'>Ms 29Dhs_1052</a><a class='ref msdiv' id='msdiv556' href='#msdiv556'>Msdiv 556</a>Katame dhammā abyākatā? Yasmiṃ samaye akusalassa kammassa katattā upacitattā vipākaṃ cakkhuviññāṇaṃ uppannaṃ hoti upekkhāsahagataṃ rūpārammaṇaṃ … pe … sotaviññāṇaṃ uppannaṃ hoti upekkhāsahagataṃ saddārammaṇaṃ … pe … ghānaviññāṇaṃ uppannaṃ hoti upekkhāsahagataṃ gandhārammaṇaṃ … pe … jivhāviññāṇaṃ uppannaṃ hoti upekkhāsahagataṃ rasārammaṇaṃ … pe … kāyaviññāṇaṃ uppannaṃ hoti dukkhasahagataṃ phoṭṭhabbārammaṇaṃ, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, dukkhaṃ hoti, cittassekaggatā hoti, manindriyaṃ hoti, dukkhindriyaṃ hoti, jīvitindriyaṃ hoti; ye vā pana tasmiṃ samaye aññepi atthi paṭiccasamuppannā arūpino dhammā—ime dhammā abyākatā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms29Dhs_1053' href='#ms29Dhs_1053'>Ms 29Dhs_1053</a><a class='ref msdiv' id='msdiv557' href='#msdiv557'>Msdiv 557</a>Katamo tasmiṃ samaye phasso hoti? Yo tasmiṃ samaye phasso phusanā samphusanā samphusitattaṃ—ayaṃ tasmiṃ samaye phasso hoti.</p>
<p><a class='ref sc' id='sc3' href='#sc3'>SC 3</a><a class='ref ms' id='ms29Dhs_1054' href='#ms29Dhs_1054'>Ms 29Dhs_1054</a><a class='ref msdiv' id='msdiv558' href='#msdiv558'>Msdiv 558</a>Katamā tasmiṃ samaye vedanā hoti? Yaṃ tasmiṃ samaye tajjākāyaviññāṇadhātusamphassajaṃ kāyikaṃ asātaṃ kāyikaṃ dukkhaṃ kāyasamphassajaṃ asātaṃ dukkhaṃ vedayitaṃ kāyasamphassajā asātā dukkhā vedanā—ayaṃ tasmiṃ samaye vedanā hoti … pe ….</p>
<p><a class='ref sc' id='sc4' href='#sc4'>SC 4</a><a class='ref ms' id='ms29Dhs_1055' href='#ms29Dhs_1055'>Ms 29Dhs_1055</a><a class='ref msdiv' id='msdiv559' href='#msdiv559'>Msdiv 559</a>Katamaṃ tasmiṃ samaye dukkhaṃ hoti? Yaṃ tasmiṃ samaye kāyikaṃ asātaṃ kāyikaṃ dukkhaṃ kāyasamphassajaṃ asātaṃ dukkhaṃ vedayitaṃ kāyasamphassajā asātā dukkhā vedanā—idaṃ tasmiṃ samaye dukkhaṃ hoti … pe ….</p>
<p><a class='ref sc' id='sc5' href='#sc5'>SC 5</a><a class='ref ms' id='ms29Dhs_1056' href='#ms29Dhs_1056'>Ms 29Dhs_1056</a><a class='ref msdiv' id='msdiv560' href='#msdiv560'>Msdiv 560</a>Katamaṃ tasmiṃ samaye dukkhindriyaṃ hoti? Yaṃ tasmiṃ samaye kāyikaṃ asātaṃ kāyikaṃ dukkhaṃ kāyasamphassajaṃ asātaṃ dukkhaṃ vedayitaṃ kāyasamphassajā asātā dukkhā vedanā—idaṃ tasmiṃ samaye dukkhindriyaṃ hoti … pe … ye vā pana tasmiṃ samaye aññepi atthi paṭiccasamuppannā arūpino dhammā—ime dhammā abyākatā.</p>
<p><a class='ref sc' id='sc6' href='#sc6'>SC 6</a><a class='ref ms' id='ms29Dhs_1057' href='#ms29Dhs_1057'>Ms 29Dhs_1057</a>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti … pe … ekā kāyaviññāṇadhātu hoti, ekaṃ dhammāyatanaṃ hoti, ekā dhammadhātu hoti; ye vā pana tasmiṃ samaye aññepi atthi paṭiccasamuppannā arūpino dhammā—ime dhammā abyākatā … pe ….</p>
<p><a class='ref sc' id='sc7' href='#sc7'>SC 7</a><a class='ref pts-vp-pli' id='pts-vp-pli119' href='#pts-vp-pli119'>PTS vp Pali 119</a><a class='ref ms' id='ms29Dhs_1058' href='#ms29Dhs_1058'>Ms 29Dhs_1058</a><a class='ref msdiv' id='msdiv561' href='#msdiv561'>Msdiv 561</a>Katamo tasmiṃ samaye saṅkhārakkhandho hoti? Phasso cetanā cittassekaggatā jīvitindriyaṃ; ye vā pana tasmiṃ samaye aññepi atthi paṭiccasamuppannā arūpino dhammā ṭhapetvā vedanākkhandhaṃ ṭhapetvā saññākkhandhaṃ ṭhapetvā viññāṇakkhandhaṃ—ayaṃ tasmiṃ samaye saṅkhārakkhandho hoti … pe … ime dhammā abyākatā.</p>
<p class='endsutta'><a class='ref ms' id='ms29Dhs_1059' href='#ms29Dhs_1059'>Ms 29Dhs_1059</a>Akusalavipākapañcaviññāṇāni.</p>
<h2>2.1.9.2. Akusalavipākamanodhātu</h2>
<p><a class='ref sc' id='sc8' href='#sc8'>SC 8</a><a class='ref ms' id='ms29Dhs_1060' href='#ms29Dhs_1060'>Ms 29Dhs_1060</a><a class='ref msdiv' id='msdiv562' href='#msdiv562'>Msdiv 562</a>Katame dhammā abyākatā? Yasmiṃ samaye akusalassa kammassa katattā upacitattā vipākā manodhātu uppannā hoti upekkhāsahagatā rūpārammaṇā vā … pe … phoṭṭhabbārammaṇā vā yaṃ yaṃ vā panārabbha, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, vitakko hoti, vicāro hoti, upekkhā hoti, cittassekaggatā hoti, manindriyaṃ hoti, upekkhindriyaṃ hoti, jīvitindriyaṃ hoti; ye vā pana tasmiṃ samaye aññepi atthi paṭiccasamuppannā arūpino dhammā—ime dhammā abyākatā … pe ….</p>
<p><a class='ref sc' id='sc9' href='#sc9'>SC 9</a><a class='ref ms' id='ms29Dhs_1061' href='#ms29Dhs_1061'>Ms 29Dhs_1061</a>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti … pe … ekā manodhātu hoti, ekaṃ dhammāyatanaṃ hoti, ekā dhammadhātu hoti; ye vā pana tasmiṃ samaye aññepi atthi paṭiccasamuppannā arūpino dhammā—ime dhammā abyākatā … pe ….</p>
<p><a class='ref sc' id='sc10' href='#sc10'>SC 10</a><a class='ref ms' id='ms29Dhs_1062' href='#ms29Dhs_1062'>Ms 29Dhs_1062</a><a class='ref msdiv' id='msdiv563' href='#msdiv563'>Msdiv 563</a>Katamo tasmiṃ samaye saṅkhārakkhandho hoti? Phasso cetanā vitakko vicāro cittassekaggatā jīvitindriyaṃ; ye vā pana tasmiṃ samaye aññepi atthi paṭiccasamuppannā arūpino dhammā ṭhapetvā vedanākkhandhaṃ ṭhapetvā saññākkhandhaṃ ṭhapetvā viññāṇakkhandhaṃ—ayaṃ tasmiṃ samaye saṅkhārakkhandho hoti … pe … ime dhammā abyākatā.</p>
<p class='endsutta'><a class='ref ms' id='ms29Dhs_1063' href='#ms29Dhs_1063'>Ms 29Dhs_1063</a>Akusalavipākā manodhātu.</p>
<h2>2.1.9.3. Akusalavipākamanoviññāṇadhātu</h2>
<p><a class='ref sc' id='sc11' href='#sc11'>SC 11</a><a class='ref ms' id='ms29Dhs_1064' href='#ms29Dhs_1064'>Ms 29Dhs_1064</a><a class='ref msdiv' id='msdiv564' href='#msdiv564'>Msdiv 564</a>Katame dhammā abyākatā? Yasmiṃ samaye akusalassa kammassa katattā upacitattā vipākā manoviññāṇadhātu uppannā hoti upekkhāsahagatā rūpārammaṇā vā … pe … dhammārammaṇā vā yaṃ yaṃ vā panārabbha, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, vitakko hoti, vicāro hoti, upekkhā hoti, cittassekaggatā hoti, manindriyaṃ hoti, upekkhindriyaṃ hoti, jīvitindriyaṃ hoti; ye vā pana tasmiṃ samaye aññepi atthi paṭiccasamuppannā arūpino dhammā— ime dhammā abyākatā … pe ….</p>
<p><a class='ref sc' id='sc12' href='#sc12'>SC 12</a><a class='ref pts-vp-pli' id='pts-vp-pli120' href='#pts-vp-pli120'>PTS vp Pali 120</a><a class='ref ms' id='ms29Dhs_1065' href='#ms29Dhs_1065'>Ms 29Dhs_1065</a>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti … pe … ekā manoviññāṇadhātu hoti, ekaṃ dhammāyatanaṃ hoti, ekā dhammadhātu hoti; ye vā pana tasmiṃ samaye aññepi atthi paṭiccasamuppannā arūpino dhammā—ime dhammā abyākatā … pe ….</p>
<p><a class='ref sc' id='sc13' href='#sc13'>SC 13</a><a class='ref ms' id='ms29Dhs_1066' href='#ms29Dhs_1066'>Ms 29Dhs_1066</a><a class='ref msdiv' id='msdiv565' href='#msdiv565'>Msdiv 565</a>Katamo tasmiṃ samaye saṅkhārakkhandho hoti? Phasso cetanā vitakko vicāro cittassekaggatā jīvitindriyaṃ; ye vā pana tasmiṃ samaye aññepi atthi paṭiccasamuppannā arūpino dhammā ṭhapetvā vedanākkhandhaṃ ṭhapetvā saññākkhandhaṃ ṭhapetvā viññāṇakkhandhaṃ—ayaṃ tasmiṃ samaye saṅkhārakkhandho hoti … pe … ime dhammā abyākatā.</p>
<p class='endsutta'><a class='ref ms' id='ms29Dhs_1067' href='#ms29Dhs_1067'>Ms 29Dhs_1067</a>Akusalavipākā manoviññāṇadhātu.<br>
Vipākā abyākatā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
