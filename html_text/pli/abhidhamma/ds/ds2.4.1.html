<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ds2.4.1' lang='pli'>
<header>
<ul>
<li class='division'>Dhammasaṅgaṇī</li>
<li>2 Niddesa</li>
<li>2.4 Aṭṭhakathākaṇḍa</li>
</ul>
<h1>2.4.1. Tikaatthuddhāra</h1>
</header>
<h3>2.4.1.1. Kusalattika</h3>
<p><a class='ref sc' id='sc1' href='#sc1'>SC 1</a><a class='ref ms' id='ms29Dhs_2090' href='#ms29Dhs_2090'>Ms 29Dhs_2090</a><a class='ref msdiv' id='msdiv1384' href='#msdiv1384'>Msdiv 1384</a>Katame dhammā kusalā? Catūsu bhūmīsu kusalaṃ—ime dhammā kusalā.</p>
<p><a class='ref sc' id='sc2' href='#sc2'>SC 2</a><a class='ref ms' id='ms29Dhs_2091' href='#ms29Dhs_2091'>Ms 29Dhs_2091</a><a class='ref msdiv' id='msdiv1385' href='#msdiv1385'>Msdiv 1385</a>Katame dhammā akusalā? Dvādasa akusalacittuppādā—ime dhammā akusalā.</p>
<p><a class='ref sc' id='sc3' href='#sc3'>SC 3</a><a class='ref ms' id='ms29Dhs_2092' href='#ms29Dhs_2092'>Ms 29Dhs_2092</a><a class='ref msdiv' id='msdiv1386' href='#msdiv1386'>Msdiv 1386</a>Katame dhammā abyākatā? Catūsu bhūmīsu vipāko, tīsu bhūmīsu kiriyābyākataṃ, rūpañca, nibbānañca—ime dhammā abyākatā.</p>
<h3>2.4.1.2. Vedanāttika</h3>
<p><a class='ref sc' id='sc4' href='#sc4'>SC 4</a><a class='ref pts-vp-pli' id='pts-vp-pli235' href='#pts-vp-pli235'>PTS vp Pali 235</a><a class='ref ms' id='ms29Dhs_2093' href='#ms29Dhs_2093'>Ms 29Dhs_2093</a><a class='ref msdiv' id='msdiv1387' href='#msdiv1387'>Msdiv 1387</a>Katame dhammā sukhāya vedanāya sampayuttā? Kāmāvacarakusalato cattāro somanassasahagatacittuppādā, akusalato cattāro kāmāvacarakusalassa vipākato ca kiriyato ca pañca, rūpāvacaratikacatukkajjhānā kusalato ca vipākato ca kiriyato ca, lokuttaratikacatukkajjhānā kusalato ca vipākato ca, etthuppannaṃ sukhaṃ vedanaṃ ṭhapetvā—ime dhammā sukhāya vedanāya sampayuttā.</p>
<p><a class='ref sc' id='sc5' href='#sc5'>SC 5</a><a class='ref ms' id='ms29Dhs_2094' href='#ms29Dhs_2094'>Ms 29Dhs_2094</a><a class='ref msdiv' id='msdiv1388' href='#msdiv1388'>Msdiv 1388</a>Katame dhammā dukkhāya vedanāya sampayuttā? Dve domanassasahagatacittuppādā, dukkhasahagataṃ kāyaviññāṇaṃ, etthuppannaṃ dukkhaṃ vedanaṃ ṭhapetvā—ime dhammā dukkhāya vedanāya sampayuttā.</p>
<p><a class='ref sc' id='sc6' href='#sc6'>SC 6</a><a class='ref ms' id='ms29Dhs_2095' href='#ms29Dhs_2095'>Ms 29Dhs_2095</a><a class='ref msdiv' id='msdiv1389' href='#msdiv1389'>Msdiv 1389</a>Katame dhammā adukkhamasukhāya vedanāya sampayuttā? Kāmāvacarakusalato cattāro upekkhāsahagatacittuppādā, akusalato cha, kāmāvacarakusalassa vipākato dasa, akusalassa vipākato cha, kiriyato cha, rūpāvacaraṃ catutthaṃ jhānaṃ kusalato ca vipākato ca kiriyato ca, cattāro arūpāvacarā kusalato ca vipākato ca kiriyato ca, lokuttaraṃ catutthaṃ jhānaṃ kusalato ca vipākato ca, etthuppannaṃ adukkhamasukhaṃ vedanaṃ ṭhapetvā—ime dhammā adukkhamasukhāya vedanāya sampayuttā. Tisso ca vedanā, rūpañca, nibbānañca—ime dhammā na vattabbā sukhāya vedanāya sampayuttātipi, dukkhāya vedanāya sampayuttātipi, adukkhamasukhāya vedanāya sampayuttātipi.</p>
<h3>2.4.1.3. Vipākattika</h3>
<p><a class='ref sc' id='sc7' href='#sc7'>SC 7</a><a class='ref ms' id='ms29Dhs_2096' href='#ms29Dhs_2096'>Ms 29Dhs_2096</a><a class='ref msdiv' id='msdiv1390' href='#msdiv1390'>Msdiv 1390</a>Katame dhammā vipākā? Catūsu bhūmīsu vipāko—ime dhammā vipākā.</p>
<p><a class='ref sc' id='sc8' href='#sc8'>SC 8</a><a class='ref ms' id='ms29Dhs_2097' href='#ms29Dhs_2097'>Ms 29Dhs_2097</a><a class='ref msdiv' id='msdiv1391' href='#msdiv1391'>Msdiv 1391</a>Katame dhammā vipākadhammadhammā? Catūsu bhūmīsu kusalaṃ akusalaṃ—ime dhammā vipākadhammadhammā.</p>
<p><a class='ref sc' id='sc9' href='#sc9'>SC 9</a><a class='ref ms' id='ms29Dhs_2098' href='#ms29Dhs_2098'>Ms 29Dhs_2098</a><a class='ref msdiv' id='msdiv1392' href='#msdiv1392'>Msdiv 1392</a>Katame dhammā nevavipākanavipākadhammadhammā? Tīsu bhūmīsu kiriyābyākataṃ, rūpañca, nibbānañca—ime dhammā nevavipākanavipākadhammadhammā.</p>
<h3>2.4.1.4. Upādinnattika</h3>
<p><a class='ref sc' id='sc10' href='#sc10'>SC 10</a><a class='ref ms' id='ms29Dhs_2099' href='#ms29Dhs_2099'>Ms 29Dhs_2099</a><a class='ref msdiv' id='msdiv1393' href='#msdiv1393'>Msdiv 1393</a>Katame dhammā upādinnupādāniyā? Tīsu bhūmīsu vipāko, yañca rūpaṃ kammassa katattā—ime dhammā upādinnupādāniyā.</p>
<p><a class='ref sc' id='sc11' href='#sc11'>SC 11</a><a class='ref pts-vp-pli' id='pts-vp-pli236' href='#pts-vp-pli236'>PTS vp Pali 236</a><a class='ref ms' id='ms29Dhs_2100' href='#ms29Dhs_2100'>Ms 29Dhs_2100</a><a class='ref msdiv' id='msdiv1394' href='#msdiv1394'>Msdiv 1394</a>Katame dhammā anupādinnupādāniyā? Tīsu bhūmīsu kusalaṃ, akusalaṃ, tīsu bhūmīsu kiriyābyākataṃ, yañca rūpaṃ na kammassa katattā—ime dhammā anupādinnupādāniyā.</p>
<p><a class='ref sc' id='sc12' href='#sc12'>SC 12</a><a class='ref ms' id='ms29Dhs_2101' href='#ms29Dhs_2101'>Ms 29Dhs_2101</a><a class='ref msdiv' id='msdiv1395' href='#msdiv1395'>Msdiv 1395</a>Katame dhammā anupādinnaanupādāniyā? Cattāro maggā apariyāpannā, cattāri ca sāmaññaphalāni, nibbānañca—ime dhammā anupādinnaanupādāniyā.</p>
<h3>2.4.1.5. Saṃkiliṭṭhattika</h3>
<p><a class='ref sc' id='sc13' href='#sc13'>SC 13</a><a class='ref ms' id='ms29Dhs_2102' href='#ms29Dhs_2102'>Ms 29Dhs_2102</a><a class='ref msdiv' id='msdiv1396' href='#msdiv1396'>Msdiv 1396</a>Katame dhammā saṃkiliṭṭhasaṃkilesikā? Dvādasākusalacittuppādā—ime dhammā saṃkiliṭṭhasaṃkilesikā.</p>
<p><a class='ref sc' id='sc14' href='#sc14'>SC 14</a><a class='ref ms' id='ms29Dhs_2103' href='#ms29Dhs_2103'>Ms 29Dhs_2103</a><a class='ref msdiv' id='msdiv1397' href='#msdiv1397'>Msdiv 1397</a>Katame dhammā asaṃkiliṭṭhasaṃkilesikā? Tīsu bhūmīsu kusalaṃ, tīsu bhūmīsu vipāko, tīsu bhūmīsu kiriyābyākataṃ, sabbañca rūpaṃ—ime dhammā asaṃkiliṭṭhasaṃkilesikā.</p>
<p><a class='ref sc' id='sc15' href='#sc15'>SC 15</a><a class='ref ms' id='ms29Dhs_2104' href='#ms29Dhs_2104'>Ms 29Dhs_2104</a><a class='ref msdiv' id='msdiv1398' href='#msdiv1398'>Msdiv 1398</a>Katame dhammā asaṃkiliṭṭhaasaṃkilesikā? Cattāro maggā apariyāpannā, cattāri ca sāmaññaphalāni, nibbānañca—ime dhammā asaṃkiliṭṭhaasaṃkilesikā.</p>
<h3>2.4.1.6. Vitakkattika</h3>
<p><a class='ref sc' id='sc16' href='#sc16'>SC 16</a><a class='ref ms' id='ms29Dhs_2105' href='#ms29Dhs_2105'>Ms 29Dhs_2105</a><a class='ref msdiv' id='msdiv1399' href='#msdiv1399'>Msdiv 1399</a>Katame dhammā savitakkasavicārā? Kāmāvacaraṃ kusalaṃ, akusalaṃ, kāmāvacarakusalassa vipākato ekādasa cittuppādā, akusalassa vipākato dve, kiriyato ekādasa, rūpāvacaraṃ paṭhamaṃ jhānaṃ kusalato ca vipākato ca kiriyato ca, lokuttaraṃ paṭhamaṃ jhānaṃ kusalato ca vipākato ca, etthuppanne vitakkavicāre ṭhapetvā—ime dhammā savitakkasavicārā.</p>
<p><a class='ref sc' id='sc17' href='#sc17'>SC 17</a><a class='ref ms' id='ms29Dhs_2106' href='#ms29Dhs_2106'>Ms 29Dhs_2106</a><a class='ref msdiv' id='msdiv1400' href='#msdiv1400'>Msdiv 1400</a>Katame dhammā avitakkavicāramattā? Rūpāvacarapañcakanaye dutiyaṃ jhānaṃ kusalato ca vipākato ca kiriyato ca, lokuttarapañcakanaye dutiyaṃ jhānaṃ kusalato ca vipākato ca, etthuppannaṃ vicāraṃ ṭhapetvā, vitakko ca—ime dhammā avitakkavicāramattā.</p>
<p><a class='ref sc' id='sc18' href='#sc18'>SC 18</a><a class='ref ms' id='ms29Dhs_2107' href='#ms29Dhs_2107'>Ms 29Dhs_2107</a><a class='ref msdiv' id='msdiv1401' href='#msdiv1401'>Msdiv 1401</a>Katame dhammā avitakkaavicārā? Dvepañcaviññāṇāni, rūpāvacaratikatikajjhānā kusalato ca vipākato ca kiriyato ca, cattāro āruppā kusalato ca vipākato ca kiriyato ca lokuttaratikatikajjhānā kusalato ca vipākato ca <span class='var' id='note129' title='dutiyajjhāne (bj)'>pañcakanaye dutiye jhāne</span>, uppanno ca vicāro rūpañca nibbānañca—ime dhammā avitakkaavicārā. Vitakkasahajāto vicāro na vattabbo savitakkasavicārotipi, avitakkavicāramattotipi, avitakkaavicārotipi.</p>
<h3>2.4.1.7. Pītittika</h3>
<p><a class='ref sc' id='sc19' href='#sc19'>SC 19</a><a class='ref pts-vp-pli' id='pts-vp-pli237' href='#pts-vp-pli237'>PTS vp Pali 237</a><a class='ref ms' id='ms29Dhs_2108' href='#ms29Dhs_2108'>Ms 29Dhs_2108</a><a class='ref msdiv' id='msdiv1402' href='#msdiv1402'>Msdiv 1402</a>Katame dhammā pītisahagatā? Kāmāvacarakusalato cattāro somanassasahagatacittuppādā, akusalato cattāro, kāmāvacarakusalassa vipākato pañca, kiriyato pañca, rūpāvacaradukatikajjhānā kusalato ca vipākato ca kiriyato ca, lokuttaradukatikajjhānā kusalato ca vipākato ca, etthuppannaṃ pītiṃ ṭhapetvā—ime dhammā pītisahagatā.</p>
<p><a class='ref sc' id='sc20' href='#sc20'>SC 20</a><a class='ref ms' id='ms29Dhs_2109' href='#ms29Dhs_2109'>Ms 29Dhs_2109</a><a class='ref msdiv' id='msdiv1403' href='#msdiv1403'>Msdiv 1403</a>Katame dhammā sukhasahagatā? Kāmāvacarakusalato cattāro somanassasahagatacittuppādā, akusalato cattāro, kāmāvacarakusalassa vipākato cha, kiriyato pañca, rūpāvacaratikacatukkajjhānā kusalato ca vipākato ca kiriyato ca, lokuttaratikacatukkajjhānā kusalato ca vipākato ca, etthuppannaṃ sukhaṃ ṭhapetvā—ime dhammā sukhasahagatā.</p>
<p><a class='ref sc' id='sc21' href='#sc21'>SC 21</a><a class='ref ms' id='ms29Dhs_2110' href='#ms29Dhs_2110'>Ms 29Dhs_2110</a><a class='ref msdiv' id='msdiv1404' href='#msdiv1404'>Msdiv 1404</a>Katame dhammā upekkhāsahagatā? Kāmāvacarakusalato cattāro upekkhāsahagatacittuppādā, akusalato cha, kāmāvacarakusalassa vipākato dasa, akusalassa vipākato cha, kiriyato cha, rūpāvacaraṃ catutthaṃ jhānaṃ kusalato ca vipākato ca kiriyato ca, cattāro āruppā kusalato ca vipākato ca kiriyato ca, lokuttaraṃ catutthaṃ jhānaṃ kusalato ca vipākato ca, etthuppannaṃ upekkhaṃ ṭhapetvā—ime dhammā upekkhāsahagatā. Pīti na pītisahagatā, sukhasahagatā, na upekkhāsahagatā. Sukhaṃ na sukhasahagataṃ, siyā pītisahagataṃ, na upekkhāsahagataṃ, siyā na vattabbaṃ pītisahagatanti. Dve domanassasahagatacittuppādā, dukkhasahagatakāyaviññāṇaṃ, yā ca vedanā upekkhā, rūpañca nibbānañca—ime dhammā na vattabbā pītisahagatātipi, sukhasahagatātipi, upekkhāsahagatātipi.</p>
<h3>2.4.1.8. Dassanenapahātabbattika</h3>
<p><a class='ref sc' id='sc22' href='#sc22'>SC 22</a><a class='ref ms' id='ms29Dhs_2111' href='#ms29Dhs_2111'>Ms 29Dhs_2111</a><a class='ref msdiv' id='msdiv1405' href='#msdiv1405'>Msdiv 1405</a>Katame dhammā dassanena pahātabbā? Cattāro diṭṭhigatasampayuttacittuppādā, vicikicchāsahagato cittuppādo—ime dhammā dassanena pahātabbā.</p>
<p><a class='ref sc' id='sc23' href='#sc23'>SC 23</a><a class='ref ms' id='ms29Dhs_2112' href='#ms29Dhs_2112'>Ms 29Dhs_2112</a><a class='ref msdiv' id='msdiv1406' href='#msdiv1406'>Msdiv 1406</a>Katame dhammā bhāvanāya pahātabbā? Uddhaccasahagato cittuppādo—ime dhammā bhāvanāya pahātabbā. Cattāro diṭṭhigatavippayuttā lobhasahagatacittuppādā, dve domanassasahagatacittuppādā—ime dhammā siyā dassanena pahātabbā siyā bhāvanāya pahātabbā.</p>
<p><a class='ref sc' id='sc24' href='#sc24'>SC 24</a><a class='ref pts-vp-pli' id='pts-vp-pli238' href='#pts-vp-pli238'>PTS vp Pali 238</a><a class='ref ms' id='ms29Dhs_2113' href='#ms29Dhs_2113'>Ms 29Dhs_2113</a><a class='ref msdiv' id='msdiv1407' href='#msdiv1407'>Msdiv 1407</a>Katame dhammā neva dassanena na bhāvanāya pahātabbā? Catūsu bhūmīsu kusalaṃ, catūsu bhūmīsu vipāko, tīsu bhūmīsu kiriyābyākataṃ, rūpañca, nibbānañca—ime dhammā neva dassanena na bhāvanāya pahātabbā.</p>
<h3>2.4.1.9. Dassanenapahātabbahetukattika</h3>
<p><a class='ref sc' id='sc25' href='#sc25'>SC 25</a><a class='ref ms' id='ms29Dhs_2114' href='#ms29Dhs_2114'>Ms 29Dhs_2114</a><a class='ref msdiv' id='msdiv1408' href='#msdiv1408'>Msdiv 1408</a>Katame dhammā dassanena pahātabbahetukā? Cattāro diṭṭhigatasampayuttacittuppādā, vicikicchāsahagato cittuppādo, etthuppannaṃ mohaṃ ṭhapetvā—ime dhammā dassanena pahātabbahetukā.</p>
<p><a class='ref sc' id='sc26' href='#sc26'>SC 26</a><a class='ref ms' id='ms29Dhs_2115' href='#ms29Dhs_2115'>Ms 29Dhs_2115</a><a class='ref msdiv' id='msdiv1409' href='#msdiv1409'>Msdiv 1409</a>Katame dhammā bhāvanāya pahātabbahetukā? Uddhaccasahagato cittuppādo, etthuppannaṃ mohaṃ ṭhapetvā—ime dhammā bhāvanāya pahātabbahetukā. Cattāro diṭṭhigatavippayuttā lobhasahagatacittuppādā, dve domanassasahagatacittuppādā— ime dhammā siyā dassanena pahātabbahetukā, siyā bhāvanāya pahātabbahetukā.</p>
<p><a class='ref sc' id='sc27' href='#sc27'>SC 27</a><a class='ref ms' id='ms29Dhs_2116' href='#ms29Dhs_2116'>Ms 29Dhs_2116</a><a class='ref msdiv' id='msdiv1410' href='#msdiv1410'>Msdiv 1410</a>Katame dhammā neva dassanena na bhāvanāya pahātabbahetukā? Vicikicchāsahagato moho, uddhaccasahagato moho, catūsu bhūmīsu kusalaṃ, catūsu bhūmīsu vipāko, tīsu bhūmīsu kiriyābyākataṃ, rūpañca, nibbānañca—ime dhammā neva dassanena na bhāvanāya pahātabbahetukā.</p>
<h3>2.4.1.10. Ācayagāmittika</h3>
<p><a class='ref sc' id='sc28' href='#sc28'>SC 28</a><a class='ref ms' id='ms29Dhs_2117' href='#ms29Dhs_2117'>Ms 29Dhs_2117</a><a class='ref msdiv' id='msdiv1411' href='#msdiv1411'>Msdiv 1411</a>Katame dhammā ācayagāmino? Tīsu bhūmīsu kusalaṃ, akusalaṃ—ime dhammā ācayagāmino.</p>
<p><a class='ref sc' id='sc29' href='#sc29'>SC 29</a><a class='ref ms' id='ms29Dhs_2118' href='#ms29Dhs_2118'>Ms 29Dhs_2118</a><a class='ref msdiv' id='msdiv1412' href='#msdiv1412'>Msdiv 1412</a>Katame dhammā apacayagāmino? Cattāro maggā apariyāpannā—ime dhammā apacayagāmino.</p>
<p><a class='ref sc' id='sc30' href='#sc30'>SC 30</a><a class='ref ms' id='ms29Dhs_2119' href='#ms29Dhs_2119'>Ms 29Dhs_2119</a><a class='ref msdiv' id='msdiv1413' href='#msdiv1413'>Msdiv 1413</a>Katame dhammā <span class='var' id='note130' title='neva ācayagāmino na apacayagāmino (bj) | nevācayagāmino nāpacayagāmino (s1, s2, pts1)'>nevācayagāmināpacayagāmino</span>? Catūsu bhūmīsu vipāko, tīsu bhūmīsu kiriyābyākataṃ, rūpañca, nibbānañca—ime dhammā nevācayagāmināpacayagāmino.</p>
<h3>2.4.1.11. Sekkhattika</h3>
<p><a class='ref sc' id='sc31' href='#sc31'>SC 31</a><a class='ref ms' id='ms29Dhs_2120' href='#ms29Dhs_2120'>Ms 29Dhs_2120</a><a class='ref msdiv' id='msdiv1414' href='#msdiv1414'>Msdiv 1414</a>Katame dhammā sekkhā? Cattāro maggā apariyāpannā, heṭṭhimāni ca tīṇi sāmaññaphalāni—ime dhammā sekkhā.</p>
<p><a class='ref sc' id='sc32' href='#sc32'>SC 32</a><a class='ref ms' id='ms29Dhs_2121' href='#ms29Dhs_2121'>Ms 29Dhs_2121</a><a class='ref msdiv' id='msdiv1415' href='#msdiv1415'>Msdiv 1415</a>Katame dhammā asekkhā? Upariṭṭhimaṃ arahattaphalaṃ—ime dhammā asekkhā.</p>
<p><a class='ref sc' id='sc33' href='#sc33'>SC 33</a><a class='ref ms' id='ms29Dhs_2122' href='#ms29Dhs_2122'>Ms 29Dhs_2122</a><a class='ref msdiv' id='msdiv1416' href='#msdiv1416'>Msdiv 1416</a>Katame dhammā <span class='var' id='note131' title='nevasekhā nāsekhā (bj) | nevasekkhā nāsekkhā (s1) | nevasekkhānāsekkhā (s2, s3) | neva sekkhā nāsekkhā (pts1)'>nevasekkhanāsekkhā</span>? Tīsu bhūmīsu kusalaṃ, akusalaṃ, tīsu bhūmīsu vipāko, tīsu bhūmīsu kiriyābyākataṃ, rūpañca, nibbānañca—ime dhammā nevasekkhanāsekkhā.</p>
<h3>2.4.1.12. Parittattika</h3>
<p><a class='ref sc' id='sc34' href='#sc34'>SC 34</a><a class='ref pts-vp-pli' id='pts-vp-pli239' href='#pts-vp-pli239'>PTS vp Pali 239</a><a class='ref ms' id='ms29Dhs_2123' href='#ms29Dhs_2123'>Ms 29Dhs_2123</a><a class='ref msdiv' id='msdiv1417' href='#msdiv1417'>Msdiv 1417</a>Katame dhammā parittā? Kāmāvacarakusalaṃ, akusalaṃ, sabbo kāmāvacarassa vipāko, kāmāvacarakiriyābyākataṃ, sabbañca rūpaṃ—ime dhammā parittā.</p>
<p><a class='ref sc' id='sc35' href='#sc35'>SC 35</a><a class='ref ms' id='ms29Dhs_2124' href='#ms29Dhs_2124'>Ms 29Dhs_2124</a><a class='ref msdiv' id='msdiv1418' href='#msdiv1418'>Msdiv 1418</a>Katame dhammā mahaggatā? Rūpāvacarā, arūpāvacarā, kusalābyākatā—ime dhammā mahaggatā.</p>
<p><a class='ref sc' id='sc36' href='#sc36'>SC 36</a><a class='ref ms' id='ms29Dhs_2125' href='#ms29Dhs_2125'>Ms 29Dhs_2125</a><a class='ref msdiv' id='msdiv1419' href='#msdiv1419'>Msdiv 1419</a>Katame dhammā appamāṇā? Cattāro maggā apariyāpannā, cattāri ca sāmaññaphalāni, nibbānañca—ime dhammā appamāṇā.</p>
<h3>2.4.1.13. Parittārammaṇattika</h3>
<p><a class='ref sc' id='sc37' href='#sc37'>SC 37</a><a class='ref ms' id='ms29Dhs_2126' href='#ms29Dhs_2126'>Ms 29Dhs_2126</a><a class='ref msdiv' id='msdiv1420' href='#msdiv1420'>Msdiv 1420</a>Katame dhammā parittārammaṇā? Sabbo kāmāvacarassa vipāko, kiriyāmanodhātu, kiriyāhetukamanoviññāṇadhātu somanassasahagatā—ime dhammā parittārammaṇā.</p>
<p><a class='ref sc' id='sc38' href='#sc38'>SC 38</a><a class='ref ms' id='ms29Dhs_2127' href='#ms29Dhs_2127'>Ms 29Dhs_2127</a><a class='ref msdiv' id='msdiv1421' href='#msdiv1421'>Msdiv 1421</a>Katame dhammā mahaggatārammaṇā? Viññāṇañcāyatanaṃ, nevasaññānāsaññāyatanaṃ— ime dhammā mahaggatārammaṇā.</p>
<p><a class='ref sc' id='sc39' href='#sc39'>SC 39</a><a class='ref ms' id='ms29Dhs_2128' href='#ms29Dhs_2128'>Ms 29Dhs_2128</a><a class='ref msdiv' id='msdiv1422' href='#msdiv1422'>Msdiv 1422</a>Katame dhammā appamāṇārammaṇā? Cattāro maggā apariyāpannā, cattāri ca sāmaññaphalāni—ime dhammā appamāṇārammaṇā. Kāmāvacarakusalato cattāro ñāṇavippayuttacittuppādā, kiriyato cattāro ñāṇavippayuttacittuppādā, sabbaṃ akusalaṃ—ime dhammā siyā parittārammaṇā, siyā mahaggatārammaṇā, na appamāṇārammaṇā, siyā na vattabbā parittārammaṇātipi, mahaggatārammaṇātipi. Kāmāvacarakusalato cattāro ñāṇasampayuttacittuppādā, kiriyato cattāro ñāṇasampayuttacittuppādā, rūpāvacaraṃ catutthaṃ jhānaṃ kusalato ca kiriyato ca, kiriyāhetukamanoviññāṇadhātu upekkhāsahagatā—ime dhammā siyā parittārammaṇā, siyā mahaggatārammaṇā, siyā appamāṇārammaṇā, siyā na vattabbā parittārammaṇātipi, mahaggatārammaṇātipi, appamāṇārammaṇātipi. Rūpāvacaratikacatukkajjhānā kusalato ca vipākato ca kiriyato ca, catutthassa jhānassa vipāko, ākāsānañcāyatanaṃ, ākiñcaññāyatanaṃ—ime dhammā na vattabbā parittārammaṇātipi, mahaggatārammaṇātipi, appamāṇārammaṇātipi. Rūpañca nibbānañca anārammaṇā.</p>
<h3>2.4.1.14. Hīnattika</h3>
<p><a class='ref sc' id='sc40' href='#sc40'>SC 40</a><a class='ref ms' id='ms29Dhs_2129' href='#ms29Dhs_2129'>Ms 29Dhs_2129</a><a class='ref msdiv' id='msdiv1423' href='#msdiv1423'>Msdiv 1423</a>Katame dhammā hīnā? Dvādasa akusalacittuppādā—ime dhammā hīnā.</p>
<p><a class='ref sc' id='sc41' href='#sc41'>SC 41</a><a class='ref pts-vp-pli' id='pts-vp-pli240' href='#pts-vp-pli240'>PTS vp Pali 240</a><a class='ref ms' id='ms29Dhs_2130' href='#ms29Dhs_2130'>Ms 29Dhs_2130</a><a class='ref msdiv' id='msdiv1424' href='#msdiv1424'>Msdiv 1424</a>Katame dhammā majjhimā? Tīsu bhūmīsu kusalaṃ, tīsu bhūmīsu vipāko, tīsu bhūmīsu kiriyābyākataṃ, sabbañca rūpaṃ—ime dhammā majjhimā.</p>
<p><a class='ref sc' id='sc42' href='#sc42'>SC 42</a><a class='ref ms' id='ms29Dhs_2131' href='#ms29Dhs_2131'>Ms 29Dhs_2131</a><a class='ref msdiv' id='msdiv1425' href='#msdiv1425'>Msdiv 1425</a>Katame dhammā paṇītā? Cattāro maggā apariyāpannā, cattāri ca sāmaññaphalāni, nibbānañca—ime dhammā paṇītā.</p>
<h3>2.4.1.15. Micchattaniyatattika</h3>
<p><a class='ref sc' id='sc43' href='#sc43'>SC 43</a><a class='ref ms' id='ms29Dhs_2132' href='#ms29Dhs_2132'>Ms 29Dhs_2132</a><a class='ref msdiv' id='msdiv1426' href='#msdiv1426'>Msdiv 1426</a>Katame dhammā micchattaniyatā? Cattāro diṭṭhigatasampayuttacittuppādā, dve domanassasahagatacittuppādā—ime dhammā siyā micchattaniyatā, siyā aniyatā.</p>
<p><a class='ref sc' id='sc44' href='#sc44'>SC 44</a><a class='ref ms' id='ms29Dhs_2133' href='#ms29Dhs_2133'>Ms 29Dhs_2133</a><a class='ref msdiv' id='msdiv1427' href='#msdiv1427'>Msdiv 1427</a>Katame dhammā sammattaniyatā? Cattāro maggā apariyāpannā—ime dhammā sammattaniyatā.</p>
<p><a class='ref sc' id='sc45' href='#sc45'>SC 45</a><a class='ref ms' id='ms29Dhs_2134' href='#ms29Dhs_2134'>Ms 29Dhs_2134</a><a class='ref msdiv' id='msdiv1428' href='#msdiv1428'>Msdiv 1428</a>Katame dhammā aniyatā? Cattāro diṭṭhigatavippayuttalobhasahagatacittuppādā, vicikicchāsahagato cittuppādo, uddhaccasahagato cittuppādo, tīsu bhūmīsu kusalaṃ, catūsu bhūmīsu vipāko, tīsu bhūmīsu kiriyābyākataṃ, rūpañca, nibbānañca—ime dhammā aniyatā.</p>
<h3>2.4.1.16. Maggārammaṇattika</h3>
<p><a class='ref sc' id='sc46' href='#sc46'>SC 46</a><a class='ref ms' id='ms29Dhs_2135' href='#ms29Dhs_2135'>Ms 29Dhs_2135</a><a class='ref msdiv' id='msdiv1429' href='#msdiv1429'>Msdiv 1429</a>Katame dhammā maggārammaṇā? Kāmāvacarakusalato cattāro ñāṇasampayuttacittuppādā, kiriyato cattāro ñāṇasampayuttacittuppādā—ime dhammā siyā maggārammaṇā, na maggahetukā; siyā maggādhipatino, siyā na vattabbā maggārammaṇātipi, maggādhipatinotipi. Cattāro ariyamaggā na maggārammaṇā, maggahetukā; siyā maggādhipatino, siyā na vattabbā maggādhipatinoti. Rūpāvacaracatutthaṃ jhānaṃ kusalato ca kiriyato ca, kiriyāhetukamanoviññāṇadhātu upekkhāsahagatā—ime dhammā siyā maggārammaṇā; na maggahetukā, na maggādhipatino; siyā na vattabbā maggārammaṇāti. Kāmāvacarakusalato cattāro ñāṇavippayuttacittuppādā, sabbaṃ akusalaṃ, sabbo kāmāvacarassa vipāko, kiriyato cha cittuppādā, rūpāvacaratikacatukkajjhānā kusalato ca vipākato ca kiriyato ca, catutthassa jhānassa vipāko, cattāro āruppā kusalato ca vipākato ca kiriyato ca, cattāri ca sāmaññaphalāni—ime dhammā na vattabbā maggārammaṇātipi, maggahetukātipi, maggādhipatinotipi. Rūpañca nibbānañca anārammaṇā.</p>
<h3>2.4.1.17. Uppannattika</h3>
<p><a class='ref sc' id='sc47' href='#sc47'>SC 47</a><a class='ref pts-vp-pli' id='pts-vp-pli241' href='#pts-vp-pli241'>PTS vp Pali 241</a><a class='ref ms' id='ms29Dhs_2136' href='#ms29Dhs_2136'>Ms 29Dhs_2136</a><a class='ref msdiv' id='msdiv1430' href='#msdiv1430'>Msdiv 1430</a>Katame dhammā uppannā? Catūsu bhūmīsu vipāko, yañca rūpaṃ kammassa katattā— ime dhammā siyā uppannā, siyā uppādino; na vattabbā anuppannāti. Catūsu bhūmīsu kusalaṃ, akusalaṃ, tīsu bhūmīsu kiriyābyākataṃ, yañca rūpaṃ na kammassa katattā—ime dhammā siyā uppannā, siyā anuppannā, na vattabbā uppādinoti. Nibbānaṃ na vattabbaṃ uppannantipi, anuppannantipi, uppādinotipi.</p>
<h3>2.4.1.18. Atītattika</h3>
<p><a class='ref sc' id='sc48' href='#sc48'>SC 48</a><a class='ref ms' id='ms29Dhs_2137' href='#ms29Dhs_2137'>Ms 29Dhs_2137</a><a class='ref msdiv' id='msdiv1431' href='#msdiv1431'>Msdiv 1431</a><span class='var' id='note132' title='(katame dhammā atītā) (bj)'>()</span> Nibbānaṃ ṭhapetvā sabbe dhammā siyā atītā, siyā anāgatā, siyā paccuppannā. Nibbānaṃ na vattabbaṃ atītantipi, anāgatantipi, paccuppannantipi.</p>
<h3>2.4.1.19. Atītārammaṇattika</h3>
<p><a class='ref sc' id='sc49' href='#sc49'>SC 49</a><a class='ref ms' id='ms29Dhs_2138' href='#ms29Dhs_2138'>Ms 29Dhs_2138</a><a class='ref msdiv' id='msdiv1432' href='#msdiv1432'>Msdiv 1432</a>Katame dhammā atītārammaṇā? Viññāṇañcāyatanaṃ, nevasaññānāsaññāyatanaṃ—ime dhammā atītārammaṇā.</p>
<p><a class='ref sc' id='sc50' href='#sc50'>SC 50</a><a class='ref ms' id='ms29Dhs_2139' href='#ms29Dhs_2139'>Ms 29Dhs_2139</a><a class='ref msdiv' id='msdiv1433' href='#msdiv1433'>Msdiv 1433</a>Niyogā <span class='var' id='note133' title='niyataanāgatārammaṇā (bj)'>anāgatārammaṇā</span> natthi.</p>
<p><a class='ref sc' id='sc51' href='#sc51'>SC 51</a><a class='ref ms' id='ms29Dhs_2140' href='#ms29Dhs_2140'>Ms 29Dhs_2140</a><a class='ref msdiv' id='msdiv1434' href='#msdiv1434'>Msdiv 1434</a>Katame dhammā paccuppannārammaṇā? Dvepañcaviññāṇāni, tisso ca manodhātuyo—ime dhammā paccuppannārammaṇā. Kāmāvacarakusalassa vipākato dasa cittuppādā, akusalassa vipākato manoviññāṇadhātu upekkhāsahagatā, kiriyāhetukamanoviññāṇadhātu somanassasahagatā—ime dhammā siyā atītārammaṇā, siyā anāgatārammaṇā, siyā paccuppannārammaṇā. Kāmāvacarakusalaṃ, akusalaṃ, kiriyato nava cittuppādā, rūpāvacaraṃ catutthaṃ jhānaṃ kusalato ca kiriyato ca—ime dhammā siyā atītārammaṇā, siyā anāgatārammaṇā, siyā paccuppannārammaṇā; siyā na vattabbā atītārammaṇātipi, anāgatārammaṇātipi, paccuppannārammaṇātipi. Rūpāvacaratikacatukkajjhānā kusalato ca vipākato ca kiriyato ca, catutthassa jhānassa vipāko, ākāsānañcāyatanaṃ, ākiñcaññāyatanaṃ, cattāro maggā apariyāpannā, cattāri ca sāmaññaphalāni—ime dhammā na vattabbā atītārammaṇātipi, anāgatārammaṇātipi, paccuppannārammaṇātipi. Rūpañca nibbānañca anārammaṇā.</p>
<h3>2.4.1.20. Ajjhattattika</h3>
<p><a class='ref sc' id='sc52' href='#sc52'>SC 52</a><a class='ref ms' id='ms29Dhs_2141' href='#ms29Dhs_2141'>Ms 29Dhs_2141</a><a class='ref msdiv' id='msdiv1435' href='#msdiv1435'>Msdiv 1435</a>Anindriyabaddharūpañca nibbānañca ṭhapetvā, sabbe dhammā siyā ajjhattā, siyā bahiddhā, siyā ajjhattabahiddhā. Anindriyabaddharūpañca nibbānañca bahiddhā.</p>
<h3>2.4.1.21. Ajjhattārammaṇattika</h3>
<p><a class='ref sc' id='sc53' href='#sc53'>SC 53</a><a class='ref ms' id='ms29Dhs_2142' href='#ms29Dhs_2142'>Ms 29Dhs_2142</a><a class='ref msdiv' id='msdiv1436' href='#msdiv1436'>Msdiv 1436</a>Katame dhammā ajjhattārammaṇā? Viññāṇañcāyatanaṃ, nevasaññānāsaññāyatanaṃ—ime dhammā ajjhattārammaṇā.</p>
<p><a class='ref sc' id='sc54' href='#sc54'>SC 54</a><a class='ref pts-vp-pli' id='pts-vp-pli242' href='#pts-vp-pli242'>PTS vp Pali 242</a><a class='ref ms' id='ms29Dhs_2143' href='#ms29Dhs_2143'>Ms 29Dhs_2143</a><a class='ref msdiv' id='msdiv1437' href='#msdiv1437'>Msdiv 1437</a>Katame dhammā bahiddhārammaṇā? Rūpāvacaratikacatukkajjhānā kusalato ca vipākato ca kiriyato ca, catutthassa jhānassa vipāko, ākāsānañcāyatanaṃ, cattāro maggā apariyāpannā cattāri ca sāmaññaphalāni—ime dhammā bahiddhārammaṇā. Rūpaṃ ṭhapetvā, sabbeva kāmāvacarā kusalākusalābyākatā dhammā, rūpāvacaraṃ catutthaṃ jhānaṃ kusalato ca kiriyato ca—ime dhammā siyā ajjhattārammaṇā, siyā bahiddhārammaṇā, siyā ajjhattabahiddhārammaṇā. Ākiñcaññāyatanaṃ na vattabbaṃ ajjhattārammaṇantipi, bahiddhārammaṇantipi, ajjhattabahiddhārammaṇantipi. Rūpañca nibbānañca anārammaṇā.</p>
<h3>2.4.1.22. Sanidassanattika</h3>
<p><a class='ref sc' id='sc55' href='#sc55'>SC 55</a><a class='ref ms' id='ms29Dhs_2144' href='#ms29Dhs_2144'>Ms 29Dhs_2144</a><a class='ref msdiv' id='msdiv1438' href='#msdiv1438'>Msdiv 1438</a>Katame dhammā sanidassanasappaṭighā? Rūpāyatanaṃ—ime dhammā sanidassanasappaṭighā.</p>
<p><a class='ref sc' id='sc56' href='#sc56'>SC 56</a><a class='ref ms' id='ms29Dhs_2145' href='#ms29Dhs_2145'>Ms 29Dhs_2145</a><a class='ref msdiv' id='msdiv1439' href='#msdiv1439'>Msdiv 1439</a>Katame dhammā anidassanasappaṭighā? Cakkhāyatanaṃ … pe … phoṭṭhabbāyatanaṃ—ime dhammā anidassanasappaṭighā.</p>
<p><a class='ref sc' id='sc57' href='#sc57'>SC 57</a><a class='ref ms' id='ms29Dhs_2146' href='#ms29Dhs_2146'>Ms 29Dhs_2146</a><a class='ref msdiv' id='msdiv1440' href='#msdiv1440'>Msdiv 1440</a>Katame dhammā anidassanaappaṭighā? Catūsu bhūmīsu kusalaṃ, akusalaṃ, catūsu bhūmīsu vipāko, tīsu bhūmīsu kiriyābyākataṃ, yañca rūpaṃ anidassanaṃ appaṭighaṃ dhammāyatanapariyāpannaṃ, nibbānañca—ime dhammā anidassanaappaṭighā.</p>
<p class='endsutta'><a class='ref ms' id='ms29Dhs_2147' href='#ms29Dhs_2147'>Ms 29Dhs_2147</a>Tikaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
