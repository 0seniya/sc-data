<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv17.11' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Sattarasamavagga</li>
</ul>
<h1>Dakkhiṇāvisuddhikathā</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms32Kv_2502' href='#ms32Kv_2502'>Ms 32Kv_2502</a><a class='ref msdiv' id='msdiv800' href='#msdiv800'>Msdiv 800</a><span class='rightview' title='Right view section'>☑</span> Dāyakatova dānaṃ visujjhati, no paṭiggāhakatoti? Āmantā. Nanu atthi keci paṭiggāhakā āhuneyyā pāhuneyyā dakkhiṇeyyā añjalikaraṇīyā anuttaraṃ puññakkhettaṃ lokassāti? Āmantā. Hañci atthi keci paṭiggāhakā āhuneyyā pāhuneyyā dakkhiṇeyyā añjalikaraṇīyā anuttaraṃ puññakkhettaṃ lokassa, no ca vata re vattabbe—“dāyakatova dānaṃ visujjhati, no paṭiggāhakato”ti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_2503' href='#ms32Kv_2503'>Ms 32Kv_2503</a><span class='rightview' title='Right view section'>☑</span> Dāyakatova dānaṃ visujjhati, no paṭiggāhakatoti? Āmantā. Nanu cattāro purisayugā aṭṭha purisapuggalā dakkhiṇeyyā vuttā bhagavatāti? Āmantā. Hañci cattāro purisayugā aṭṭha purisapuggalā dakkhiṇeyyā vuttā bhagavatā, no ca vata re vattabbe—“dāyakatova dānaṃ visujjhati, no paṭiggāhakato”ti.</p>
<p><a class='ref sc' id='sc3' href='#sc3'>SC 3</a><a class='ref pts-vp-pli' id='pts-vp-pli557' href='#pts-vp-pli557'>PTS vp Pali 557</a><a class='ref ms' id='ms32Kv_2504' href='#ms32Kv_2504'>Ms 32Kv_2504</a><span class='rightview' title='Right view section'>☑</span> Dāyakatova dānaṃ visujjhati, no paṭiggāhakatoti? Āmantā. Nanu atthi keci sotāpanne dānaṃ datvā dakkhiṇaṃ ārādhentīti? Āmantā. Hañci atthi keci sotāpanne dānaṃ datvā dakkhiṇaṃ ārādhenti, no ca vata re vattabbe—“dāyakatova dānaṃ visujjhati, no paṭiggāhakato”ti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms32Kv_2505' href='#ms32Kv_2505'>Ms 32Kv_2505</a><span class='rightview' title='Right view section'>☑</span> Nanu atthi keci sakadāgāmissa … pe … anāgāmissa … pe … arahato dānaṃ datvā dakkhiṇaṃ ārādhentīti? Āmantā. Hañci atthi keci arahato dānaṃ datvā dakkhiṇaṃ ārādhenti, no ca vata re vattabbe—“dāyakatova dānaṃ visujjhati, no paṭiggāhakato”ti.</p>
<p><a class='ref sc' id='sc5' href='#sc5'>SC 5</a><a class='ref ms' id='ms32Kv_2506' href='#ms32Kv_2506'>Ms 32Kv_2506</a><a class='ref msdiv' id='msdiv801' href='#msdiv801'>Msdiv 801</a><span class='wrongview' title='Wrong view section'>☒</span> Paṭiggāhakato dānaṃ visujjhatīti? Āmantā. Añño aññassa kārako, parakataṃ sukhadukkhaṃ, añño karoti añño paṭisaṃvedetīti? Na hevaṃ vattabbe … pe ….</p>
<p><a class='ref sc' id='sc6' href='#sc6'>SC 6</a><a class='ref ms' id='ms32Kv_2507' href='#ms32Kv_2507'>Ms 32Kv_2507</a><span class='rightview' title='Right view section'>☑</span> Dāyakatova dānaṃ visujjhati, no paṭiggāhakatoti? Āmantā. Nanu vuttaṃ bhagavatā—“ catasso kho imā, ānanda, dakkhiṇā visuddhiyo. Katamā catasso? Atthānanda, dakkhiṇā dāyakato visujjhati, no paṭiggāhakato; atthānanda, dakkhiṇā paṭiggāhakato visujjhati, no dāyakato; atthānanda, dakkhiṇā dāyakato ceva visujjhati paṭiggāhakato ca; atthānanda, dakkhiṇā neva dāyakato visujjhati, no paṭiggāhakato. Imā kho, ānanda, catasso dakkhiṇā visuddhiyo”ti. Attheva suttantoti? Āmantā. Tena hi na vattabbaṃ—“dāyakatova dānaṃ visujjhati, no paṭiggāhakato”ti.</p>
<p class='endsutta'><a class='ref ms' id='ms32Kv_2508' href='#ms32Kv_2508'>Ms 32Kv_2508</a>Dakkhiṇāvisuddhikathā niṭṭhitā.<br>
Sattarasamo vaggo.</p>
<p class='uddana-intro'><a class='ref ms' id='ms32Kv_2509' href='#ms32Kv_2509'>Ms 32Kv_2509</a>Tassuddānaṃ</p>
<p><a class='ref sc' id='sc7' href='#sc7'>SC 7</a><a class='ref pts-vp-pli' id='pts-vp-pli558' href='#pts-vp-pli558'>PTS vp Pali 558</a><a class='ref ms' id='ms32Kv_2510' href='#ms32Kv_2510'>Ms 32Kv_2510</a>Atthi arahato puññūpacayo, natthi arahato akālamaccu, sabbamidaṃ kammato, indriyabaddhaññeva dukkhaṃ, ṭhapetvā ariyamaggaṃ avasesā saṅkhārā dukkhā, saṃgho dakkhiṇaṃ paṭiggaṇhāti, saṃgho dakkhiṇaṃ visodheti, saṃgho bhuñjati pivati khādati sāyati, saṃghassa dinnaṃ mahapphalaṃ, atthi dānaṃ <span class='var' id='note382' title='visujjhatīti (s1-3)'>visuddhiyāti</span>.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
