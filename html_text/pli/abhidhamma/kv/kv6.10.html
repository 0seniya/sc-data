<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv6.10' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Chaṭṭhavagga</li>
</ul>
<h1>Kāyakammaṃsanidassanantikathā</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms32Kv_1605' href='#ms32Kv_1605'>Ms 32Kv_1605</a><a class='ref msdiv' id='msdiv469' href='#msdiv469'>Msdiv 469</a><span class='rightview' title='Right view section'>☑</span> Kāyakammaṃ sanidassananti? Āmantā. Rūpaṃ rūpāyatanaṃ rūpadhātu nīlaṃ pītakaṃ lohitakaṃ odātaṃ cakkhuviññeyyaṃ cakkhusmiṃ paṭihaññati cakkhussa āpāthaṃ āgacchatīti? Na hevaṃ vattabbe … pe ….</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_1606' href='#ms32Kv_1606'>Ms 32Kv_1606</a><span class='rightview' title='Right view section'>☑</span> Kāyakammaṃ sanidassananti? Āmantā. Cakkhuñca paṭicca kāyakammañca uppajjati cakkhuviññāṇanti? Na hevaṃ vattabbe … pe ….</p>
<p><a class='ref sc' id='sc3' href='#sc3'>SC 3</a><a class='ref pts-vp-pli' id='pts-vp-pli334' href='#pts-vp-pli334'></a><a class='ref ms' id='ms32Kv_1607' href='#ms32Kv_1607'>Ms 32Kv_1607</a><span class='rightview' title='Right view section'>☑</span> Cakkhuñca paṭicca kāyakammañca uppajjati cakkhuviññāṇanti? Āmantā. “Cakkhuñca paṭicca kāyakammañca uppajjati cakkhuviññāṇan”ti—attheva suttantoti? Natthi. “Cakkhuñca paṭicca rūpe ca uppajjati cakkhuviññāṇan”ti—attheva suttantoti? Āmantā. Hañci “cakkhuñca paṭicca rūpe ca uppajjati cakkhuviññāṇan”ti—attheva suttanto, no ca vata re vattabbe—“cakkhuñca paṭicca kāyakammañca uppajjati cakkhuviññāṇan”ti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms32Kv_1608' href='#ms32Kv_1608'>Ms 32Kv_1608</a><a class='ref msdiv' id='msdiv470' href='#msdiv470'>Msdiv 470</a><span class='wrongview' title='Wrong view section'>☒</span> Na vattabbaṃ—“kāyakammaṃ sanidassanan”ti? Āmantā. Nanu passati abhikkamantaṃ paṭikkamantaṃ ālokentaṃ vilokentaṃ samiñjentaṃ pasārentanti? Āmantā. Hañci passati abhikkamantaṃ paṭikkamantaṃ ālokentaṃ vilokentaṃ samiñjentaṃ pasārentaṃ, tena vata re vattabbe—“kāyakammaṃ sanidassanan”ti.</p>
<p class='endsutta'><a class='ref ms' id='ms32Kv_1609' href='#ms32Kv_1609'>Ms 32Kv_1609</a>Kāyakammaṃ sanidassanantikathā niṭṭhitā.<br>
Chaṭṭho vaggo.</p>
<p class='uddana-intro'><a class='ref ms' id='ms32Kv_1610' href='#ms32Kv_1610'>Ms 32Kv_1610</a>Tassuddānaṃ</p>
<p><a class='ref sc' id='sc5' href='#sc5'>SC 5</a><a class='ref ms' id='ms32Kv_1611' href='#ms32Kv_1611'>Ms 32Kv_1611</a>Niyamo asaṅkhato, paṭiccasamuppādo asaṅkhato, cattāri saccāni asaṅkhatāni, cattāro āruppā asaṅkhatā, nirodhasamāpatti asaṅkhatā, ākāso asaṅkhato, ākāso sanidassano, cattāro mahābhūtā, pañcindriyāni, tatheva kāyakammanti.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
