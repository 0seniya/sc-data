<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv18.1' lang='pli'>
<header>
<ul>
<li class='division'>Kathāvatthu</li>
<li>Niggahapaṇṇāsaka</li>
<li>Aṭṭhārasamavagga</li>
</ul>
<h1>Manussalokakathā</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 559</a><a class='ref ms' id='ms32Kv_2511' href='#ms32Kv_2511'>Ms 32Kv_2511</a><a class='ref msdiv' id='msdiv802' href='#msdiv802'>Msdiv 802</a><span class='rightview' title='Right view section'>☑</span> Na vattabbaṃ—“buddho bhagavā manussaloke aṭṭhāsī”ti? Āmantā. Nanu atthi buddhavutthāni cetiyāni ārāmavihāragāmanigamanagarāni raṭṭhāni janapadānīti? Āmantā. Hañci atthi buddhavutthāni cetiyāni ārāmavihāragāmanigamanagarāni raṭṭhāni janapadāni, tena vata re vattabbe—“buddho bhagavā manussaloke aṭṭhāsī”ti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_2512' href='#ms32Kv_2512'>Ms 32Kv_2512</a><span class='rightview' title='Right view section'>☑</span> Na vattabbaṃ—“buddho bhagavā manussaloke aṭṭhāsī”ti? Āmantā. Nanu bhagavā lumbiniyā jāto, bodhiyā mūle abhisambuddho, bārāṇasiyaṃ bhagavatā dhammacakkaṃ pavattitaṃ, <span class='var' id='note383' title='pāvāle (s1-3)' href='#note383' title='pāvāle (s1-3)'>cāpāle</span> cetiye āyusaṅkhāro ossaṭṭho, kusinārāyaṃ bhagavā parinibbutoti? Āmantā. Hañci bhagavā lumbiniyā jāto … pe … kusinārāyaṃ bhagavā parinibbuto, tena vata re vattabbe—“buddho bhagavā manussaloke aṭṭhāsī”ti.</p>
<p><a class='ref sc' id='sc3' href='#sc3'>SC 3</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 560</a><a class='ref ms' id='ms32Kv_2513' href='#ms32Kv_2513'>Ms 32Kv_2513</a><span class='rightview' title='Right view section'>☑</span> Na vattabbaṃ—“buddho bhagavā manussaloke aṭṭhāsī”ti? Āmantā. Nanu vuttaṃ bhagavatā—“ ekamidāhaṃ, bhikkhave, samayaṃ ukkaṭṭhāyaṃ viharāmi subhagavane sālarājamūle”ti; “ ekamidāhaṃ, bhikkhave, samayaṃ uruvelāyaṃ viharāmi ajapālanigrodhe paṭhamābhisambuddho”ti; “ ekamidāhaṃ, bhikkhave, samayaṃ rājagahe viharāmi veḷuvane kalandakanivāpe”ti; “ekamidāhaṃ, bhikkhave, samayaṃ sāvatthiyaṃ viharāmi jetavane anāthapiṇḍikassa ārāme”ti; “ ekamidāhaṃ, bhikkhave, samayaṃ vesāliyaṃ viharāmi mahāvane kūṭāgārasālāyan”ti. Attheva suttantoti? Āmantā. Tena hi buddho bhagavā manussaloke aṭṭhāsīti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms32Kv_2514' href='#ms32Kv_2514'>Ms 32Kv_2514</a><a class='ref msdiv' id='msdiv803' href='#msdiv803'>Msdiv 803</a><span class='wrongview' title='Wrong view section'>☒</span> Buddho bhagavā manussaloke aṭṭhāsīti? Āmantā. Nanu bhagavā loke jāto, loke saṃvaḍḍho, lokaṃ abhibhuyya viharati anupalitto lokenāti? Āmantā. Hañci bhagavā loke jāto, loke saṃvaḍḍho, lokaṃ abhibhuyya viharati anupalitto lokena, no ca vata re vattabbe—“buddho bhagavā manussaloke aṭṭhāsī”ti.</p>
<p class='endsutta'><a class='ref ms' id='ms32Kv_2515' href='#ms32Kv_2515'>Ms 32Kv_2515</a>Manussalokakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
