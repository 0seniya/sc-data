<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv3.9' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Tatiyavagga</li>
</ul>
<h1>Yathākammūpagatañāṇakathā</h1>
</header>
<p><a class='ref sc' id='sc1'>SC 1</a><a class='pts' id='pts256'></a><a class='ref ms' id='ms32Kv_1225'>Ms 32Kv_1225</a><a class='ref msdiv' id='msdiv377'>Msdiv 377</a><span class='rightview' title='Right view section'>☑</span> <span class='var' id='note188' title='yathākammūpagatañāṇaṃ (s1-3, km)'>Yathākammūpagataṃ ñāṇaṃ</span> dibbacakkhunti? Āmantā. Yathākammūpagatañca manasi karoti, dibbena cakkhunā rūpaṃ passatīti? Na hevaṃ vattabbe … pe ….</p>
<p><a class='ref sc' id='sc2'>SC 2</a><a class='ref ms' id='ms32Kv_1226'>Ms 32Kv_1226</a><span class='rightview' title='Right view section'>☑</span> Yathākammūpagatañca manasi karoti, dibbena cakkhunā rūpaṃ passatīti? Āmantā. Dvinnaṃ phassānaṃ dvinnaṃ cittānaṃ samodhānaṃ hotīti? Na hevaṃ vattabbe … pe ….</p>
<p><a class='ref sc' id='sc3'>SC 3</a><a class='pts' id='pts257'></a><a class='ref ms' id='ms32Kv_1227'>Ms 32Kv_1227</a><span class='rightview' title='Right view section'>☑</span> Yathākammūpagataṃ ñāṇaṃ dibbacakkhunti? Āmantā. “Ime vata bhonto sattā”ti ca manasi karoti, “kāyaduccaritena samannāgatā”ti ca manasi karoti, “vacīduccaritena samannāgatā”ti ca manasi karoti, “manoduccaritena samannāgatā”ti ca manasi karoti, “ariyānaṃ upavādakā”ti ca manasi karoti, “micchādiṭṭhikā”ti ca manasi karoti, “micchādiṭṭhikammasamādānā”ti ca manasi karoti, “te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā”ti ca manasi karoti, “ime vā pana bhonto sattā”ti ca manasi karoti, “kāyasucaritena samannāgatā”ti ca manasi karoti, “vacīsucaritena samannāgatā”ti ca manasi karoti, “manosucaritena samannāgatā”ti ca manasi karoti, “ariyānaṃ anupavādakā”ti ca manasi karoti, “sammādiṭṭhikā”ti ca manasi karoti, “sammādiṭṭhikammasamādānā”ti ca manasi karoti, “te kāyassa bhedā paraṃ maraṇā sugatiṃ saggaṃ lokaṃ upapannā”ti ca manasi karoti, dibbena cakkhunā rūpaṃ passatīti? Na hevaṃ vattabbe … pe ….</p>
<p><a class='ref sc' id='sc4'>SC 4</a><a class='ref ms' id='ms32Kv_1228'>Ms 32Kv_1228</a><span class='rightview' title='Right view section'>☑</span> “Te kāyassa bhedā paraṃ maraṇā sugatiṃ saggaṃ lokaṃ upapannā”ti ca manasi karoti, dibbena cakkhunā rūpaṃ passatīti? Āmantā. Dvinnaṃ phassānaṃ dvinnaṃ cittānaṃ samodhānaṃ hotīti? Na hevaṃ vattabbe … pe ….</p>
<p><a class='ref sc' id='sc5'>SC 5</a><a class='ref ms' id='ms32Kv_1229'>Ms 32Kv_1229</a><a class='ref msdiv' id='msdiv378'>Msdiv 378</a><span class='rightview' title='Right view section'>☑</span> Yathākammūpagataṃ ñāṇaṃ dibbacakkhunti? Āmantā. Atthi koci adibbacakkhuko dibbacakkhuṃ appaṭiladdho anadhigato asacchikato yathākammūpagataṃ jānātīti? Āmantā. Hañci atthi koci adibbacakkhuko dibbacakkhuṃ appaṭiladdho anadhigato asacchikato yathākammūpagataṃ jānāti, no ca vata re vattabbe— “yathākammūpagataṃ ñāṇaṃ dibbacakkhun”ti.</p>
<p><a class='ref sc' id='sc6'>SC 6</a><a class='ref ms' id='ms32Kv_1230'>Ms 32Kv_1230</a><span class='rightview' title='Right view section'>☑</span> Yathākammūpagataṃ ñāṇaṃ dibbacakkhunti? Āmantā. Āyasmā sāriputto yathākammūpagataṃ ñāṇaṃ jānātīti? Āmantā. Hañci āyasmā sāriputto yathākammūpagataṃ ñāṇaṃ jānāti, no ca vata re vattabbe—“yathākammūpagataṃ ñāṇaṃ dibbacakkhun”ti.</p>
<p><a class='ref sc' id='sc7'>SC 7</a><a class='ref ms' id='ms32Kv_1231'>Ms 32Kv_1231</a><span class='rightview' title='Right view section'>☑</span> Yathākammūpagataṃ ñāṇaṃ dibbacakkhunti? Āmantā. Āyasmā sāriputto yathākammūpagataṃ ñāṇaṃ jānātīti? Āmantā. Atthāyasmato sāriputtassa dibbacakkhunti? Na hevaṃ vattabbe … pe ….</p>
<p><a class='ref sc' id='sc8'>SC 8</a><a class='ref ms' id='ms32Kv_1232'>Ms 32Kv_1232</a><span class='rightview' title='Right view section'>☑</span> Atthāyasmato sāriputtassa dibbacakkhunti? Āmantā. Nanu āyasmā sāriputto etadavoca—</p>
<blockquote class='gatha'>
<p><a class='ref sc' id='sc9'>SC 9</a> <a class='ref ms' id='ms32Kv_1233'>Ms 32Kv_1233</a>“Neva pubbenivāsāya,<br>
napi dibbassa cakkhuno;<br>
Cetopariyāya iddhiyā,<br>
sotadhātuvisuddhiyā;<br>
Cutiyā upapattiyā,<br>
paṇidhi me na vijjatī”ti.</p>
</blockquote>
<p><a class='ref sc' id='sc10'>SC 10</a><a class='pts' id='pts258'></a><a class='ref ms' id='ms32Kv_1234'>Ms 32Kv_1234</a>Attheva suttantoti? Āmantā. Tena hi na vattabbaṃ—“yathākammūpagataṃ ñāṇaṃ dibbacakkhun”ti.</p>
<p class='endsutta'><a class='ref ms' id='ms32Kv_1235'>Ms 32Kv_1235</a>Yathākammūpagatañāṇakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
