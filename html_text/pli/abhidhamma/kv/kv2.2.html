<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv2.2' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Dutiyavagga</li>
</ul>
<h1>Aññāṇakathā</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli173' href='#pts-vp-pli173'></a><a class='ref ms' id='ms32Kv_839' href='#ms32Kv_839'>Ms 32Kv_839</a><a class='ref msdiv' id='msdiv314' href='#msdiv314'>Msdiv 314</a><span class='rightview' title='Right view section'>☑</span> Atthi arahato aññāṇanti? Āmantā. Atthi arahato avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇanti? Na hevaṃ vattabbe. Natthi arahato avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇanti? Āmantā. Hañci natthi arahato avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇaṃ, no ca vata re vattabbe—“atthi arahato aññāṇan”ti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_840' href='#ms32Kv_840'>Ms 32Kv_840</a><span class='rightview' title='Right view section'>☑</span> Atthi puthujjanassa aññāṇaṃ, atthi tassa avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇanti? Āmantā. Atthi arahato aññāṇaṃ, atthi tassa avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇanti? Na hevaṃ vattabbe.</p>
<p><a class='ref sc' id='sc3' href='#sc3'>SC 3</a><a class='ref ms' id='ms32Kv_841' href='#ms32Kv_841'>Ms 32Kv_841</a><span class='rightview' title='Right view section'>☑</span> Atthi arahato aññāṇaṃ, natthi tassa avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇanti? Āmantā. Atthi puthujjanassa aññāṇaṃ, natthi tassa avijjā avijjogho avijjāyogo avijjānusayo avijjāpariyuṭṭhānaṃ avijjāsaṃyojanaṃ avijjānīvaraṇanti? Na hevaṃ vattabbe.</p>
<p><a class='ref sc' id='sc4' href='#sc4'>SC 4</a><a class='ref ms' id='ms32Kv_842' href='#ms32Kv_842'>Ms 32Kv_842</a><span class='rightview' title='Right view section'>☑</span> Atthi arahato aññāṇanti? Āmantā. Arahā aññāṇapakato pāṇaṃ haneyya, adinnaṃ ādiyeyya, musā bhaṇeyya, pisuṇaṃ bhaṇeyya, pharusaṃ bhaṇeyya, samphaṃ palapeyya, sandhiṃ chindeyya, nillopaṃ hareyya, ekāgāriyaṃ kareyya, paripanthe tiṭṭheyya, paradāraṃ gaccheyya, gāmaghātaṃ kareyya, nigamaghātaṃ kareyyāti? Na hevaṃ vattabbe.</p>
<p><a class='ref sc' id='sc5' href='#sc5'>SC 5</a><a class='ref pts-vp-pli' id='pts-vp-pli174' href='#pts-vp-pli174'></a><a class='ref ms' id='ms32Kv_843' href='#ms32Kv_843'>Ms 32Kv_843</a><span class='rightview' title='Right view section'>☑</span> Atthi puthujjanassa aññāṇaṃ, puthujjano aññāṇapakato pāṇaṃ haneyya, adinnaṃ ādiyeyya, musā bhaṇeyya … pe … gāmaghātaṃ kareyya, nigamaghātaṃ kareyyāti? Āmantā. Atthi arahato aññāṇaṃ, arahā aññāṇapakato pāṇaṃ haneyya, adinnaṃ ādiyeyya … pe … gāmaghātaṃ kareyya, nigamaghātaṃ kareyyāti? Na hevaṃ vattabbe.</p>
<p><a class='ref sc' id='sc6' href='#sc6'>SC 6</a><a class='ref ms' id='ms32Kv_844' href='#ms32Kv_844'>Ms 32Kv_844</a><span class='rightview' title='Right view section'>☑</span> Atthi arahato aññāṇaṃ, na ca arahā aññāṇapakato pāṇaṃ haneyya, adinnaṃ ādiyeyya … pe … gāmaghātaṃ kareyya, nigamaghātaṃ kareyyāti? Āmantā. Atthi puthujjanassa aññāṇaṃ, na ca puthujjano aññāṇapakato pāṇaṃ haneyya, adinnaṃ ādiyeyya … pe … gāmaghātaṃ kareyya, nigamaghātaṃ kareyyāti? Na hevaṃ vattabbe.</p>
<p><a class='ref sc' id='sc7' href='#sc7'>SC 7</a><a class='ref ms' id='ms32Kv_845' href='#ms32Kv_845'>Ms 32Kv_845</a><span class='rightview' title='Right view section'>☑</span> Atthi arahato aññāṇanti? Āmantā. Atthi arahato satthari aññāṇaṃ, dhamme aññāṇaṃ, saṃghe aññāṇaṃ, sikkhāya aññāṇaṃ, pubbante aññāṇaṃ, aparante aññāṇaṃ, pubbantāparante aññāṇaṃ, idappaccayatāpaṭiccasamuppannesu dhammesu aññāṇanti? Na hevaṃ vattabbe.</p>
<p><a class='ref sc' id='sc8' href='#sc8'>SC 8</a><a class='ref ms' id='ms32Kv_846' href='#ms32Kv_846'>Ms 32Kv_846</a><span class='rightview' title='Right view section'>☑</span> Natthi arahato satthari aññāṇaṃ, dhamme aññāṇaṃ, saṃghe aññāṇaṃ, sikkhāya aññāṇaṃ, pubbante aññāṇaṃ, aparante aññāṇaṃ, pubbantāparante aññāṇaṃ, idappaccayatāpaṭiccasamuppannesu dhammesu aññāṇanti? Āmantā. Hañci natthi arahato satthari aññāṇaṃ, dhamme aññāṇaṃ, saṃghe aññāṇaṃ … pe … idappaccayatāpaṭiccasamuppannesu dhammesu aññāṇaṃ, no ca vata re vattabbe— “atthi arahato aññāṇan”ti.</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli175' href='#pts-vp-pli175'></a><a class='ref ms' id='ms32Kv_847' href='#ms32Kv_847'>Ms 32Kv_847</a><span class='rightview' title='Right view section'>☑</span> Atthi puthujjanassa aññāṇaṃ, atthi tassa satthari aññāṇaṃ, dhamme aññāṇaṃ, saṃghe aññāṇaṃ … pe … idappaccayatāpaṭiccasamuppannesu dhammesu aññāṇanti? Āmantā. Atthi arahato aññāṇaṃ, atthi tassa satthari aññāṇaṃ, dhamme aññāṇaṃ, saṃghe aññāṇaṃ … pe … idappaccayatāpaṭiccasamuppannesu dhammesu aññāṇanti? Na hevaṃ vattabbe.</p>
<p><a class='ref sc' id='sc10' href='#sc10'>SC 10</a><a class='ref ms' id='ms32Kv_848' href='#ms32Kv_848'>Ms 32Kv_848</a><span class='rightview' title='Right view section'>☑</span> Atthi arahato aññāṇaṃ, natthi tassa satthari aññāṇaṃ, dhamme aññāṇaṃ, saṃghe aññāṇaṃ … pe … idappaccayatāpaṭiccasamuppannesu dhammesu aññāṇanti? Āmantā. Atthi puthujjanassa aññāṇaṃ, natthi tassa satthari aññāṇaṃ, dhamme aññāṇaṃ, saṃghe aññāṇaṃ … pe … idappaccayatāpaṭiccasamuppannesu dhammesu aññāṇanti? Na hevaṃ vattabbe.</p>
<p><a class='ref sc' id='sc11' href='#sc11'>SC 11</a><a class='ref ms' id='ms32Kv_849' href='#ms32Kv_849'>Ms 32Kv_849</a><a class='ref msdiv' id='msdiv315' href='#msdiv315'>Msdiv 315</a><span class='rightview' title='Right view section'>☑</span> Atthi arahato aññāṇanti? Āmantā. Nanu arahato rāgo pahīno ucchinnamūlo tālāvatthukato anabhāvaṃkato āyatiṃ anuppādadhammoti? Āmantā. Hañci arahato rāgo pahīno ucchinnamūlo tālāvatthukato anabhāvaṃkato āyatiṃ anuppādadhammo, no ca vata re vattabbe—“atthi arahato aññāṇan”ti.</p>
<p><a class='ref sc' id='sc12' href='#sc12'>SC 12</a><a class='ref ms' id='ms32Kv_850' href='#ms32Kv_850'>Ms 32Kv_850</a><span class='rightview' title='Right view section'>☑</span> Atthi arahato aññāṇanti? Āmantā. Nanu arahato doso pahīno … pe … moho pahīno … pe … anottappaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammanti? Āmantā. Hañci arahato anottappaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ, no ca vata re vattabbe—“atthi arahato aññāṇan”ti.</p>
<p><a class='ref sc' id='sc13' href='#sc13'>SC 13</a><a class='ref ms' id='ms32Kv_851' href='#ms32Kv_851'>Ms 32Kv_851</a><span class='rightview' title='Right view section'>☑</span> Atthi arahato aññāṇanti? Āmantā. Nanu arahato rāgappahānāya maggo bhāvito … pe … bojjhaṅgā bhāvitāti? Āmantā. Hañci arahato rāgappahānāya bojjhaṅgā bhāvitā, no ca vata re vattabbe—“atthi arahato aññāṇan”ti.</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli176' href='#pts-vp-pli176'></a><a class='ref ms' id='ms32Kv_852' href='#ms32Kv_852'>Ms 32Kv_852</a><span class='rightview' title='Right view section'>☑</span> Atthi arahato aññāṇanti? Āmantā. Nanu arahato dosappahānāya … pe … mohappahānāya … pe … anottappapahānāya maggo bhāvito … pe … bojjhaṅgā bhāvitāti? Āmantā. Hañci arahato anottappapahānāya bojjhaṅgā bhāvitā, no ca vata re vattabbe—“atthi arahato aññāṇan”ti.</p>
<p><a class='ref sc' id='sc15' href='#sc15'>SC 15</a><a class='ref ms' id='ms32Kv_853' href='#ms32Kv_853'>Ms 32Kv_853</a><span class='rightview' title='Right view section'>☑</span> Atthi arahato aññāṇanti? Āmantā. Nanu arahā vītarāgo vītadoso vītamoho … pe … sacchikātabbaṃ sacchikatanti? Āmantā. Hañci arahā vītarāgo … pe … sacchikātabbaṃ sacchikataṃ, no ca vata re vattabbe—“atthi arahato aññāṇan”ti.</p>
<p><a class='ref sc' id='sc16' href='#sc16'>SC 16</a><a class='ref ms' id='ms32Kv_854' href='#ms32Kv_854'>Ms 32Kv_854</a><a class='ref msdiv' id='msdiv316' href='#msdiv316'>Msdiv 316</a><span class='rightview' title='Right view section'>☑</span> Atthi arahato aññāṇanti? Sadhammakusalassa arahato atthi aññāṇaṃ, paradhammakusalassa arahato natthi aññāṇanti. Sadhammakusalassa arahato atthi aññāṇanti? Āmantā. Paradhammakusalassa arahato atthi aññāṇanti? Na hevaṃ vattabbe … pe ….</p>
<p><a class='ref sc' id='sc17' href='#sc17'>SC 17</a><a class='ref ms' id='ms32Kv_855' href='#ms32Kv_855'>Ms 32Kv_855</a><span class='rightview' title='Right view section'>☑</span> Paradhammakusalassa arahato natthi aññāṇanti? Āmantā. Sadhammakusalassa arahato natthi aññāṇanti? Na hevaṃ vattabbe … pe ….</p>
<p><a class='ref sc' id='sc18' href='#sc18'>SC 18</a><a class='ref ms' id='ms32Kv_856' href='#ms32Kv_856'>Ms 32Kv_856</a><span class='rightview' title='Right view section'>☑</span> Sadhammakusalassa arahato rāgo pahīno, atthi tassa aññāṇanti? Āmantā. Paradhammakusalassa arahato rāgo pahīno, atthi tassa aññāṇanti? Na hevaṃ vattabbe … pe ….</p>
<p><a class='ref sc' id='sc19' href='#sc19'>SC 19</a><a class='ref ms' id='ms32Kv_857' href='#ms32Kv_857'>Ms 32Kv_857</a><span class='rightview' title='Right view section'>☑</span> Sadhammakusalassa arahato doso pahīno … pe … moho pahīno … pe … anottappaṃ pahīnaṃ, atthi tassa aññāṇanti? Āmantā. Paradhammakusalassa arahato anottappaṃ pahīnaṃ, atthi tassa aññāṇanti? Na hevaṃ vattabbe … pe ….</p>
<p><a class='ref sc' id='sc20' href='#sc20'>SC 20</a><a class='ref pts-vp-pli' id='pts-vp-pli177' href='#pts-vp-pli177'></a><a class='ref ms' id='ms32Kv_858' href='#ms32Kv_858'>Ms 32Kv_858</a><span class='rightview' title='Right view section'>☑</span> Sadhammakusalassa arahato rāgappahānāya maggo bhāvito … pe … bojjhaṅgā bhāvitā, atthi tassa aññāṇanti? Āmantā. Paradhammakusalassa arahato rāgappahānāya bojjhaṅgā bhāvitā, atthi tassa aññāṇanti? Na hevaṃ vattabbe … pe ….</p>
<p><a class='ref sc' id='sc21' href='#sc21'>SC 21</a><a class='ref ms' id='ms32Kv_859' href='#ms32Kv_859'>Ms 32Kv_859</a><span class='rightview' title='Right view section'>☑</span> Sadhammakusalassa arahato dosappahānāya … pe … mohappahānāya … pe … anottappapahānāya maggo bhāvito … pe … bojjhaṅgā bhāvitā, atthi tassa aññāṇanti? Āmantā. Paradhammakusalassa arahato anottappapahānāya bojjhaṅgā bhāvitā, atthi tassa aññāṇanti? Na hevaṃ vattabbe … pe ….</p>
<p><a class='ref sc' id='sc22' href='#sc22'>SC 22</a><a class='ref ms' id='ms32Kv_860' href='#ms32Kv_860'>Ms 32Kv_860</a><span class='rightview' title='Right view section'>☑</span> Sadhammakusalo arahā vītarāgo vītadoso vītamoho … pe … sacchikātabbaṃ sacchikataṃ, atthi tassa aññāṇanti? Āmantā. Paradhammakusalo arahā vītarāgo vītadoso vītamoho … pe … sacchikātabbaṃ sacchikataṃ, atthi tassa aññāṇanti? Na hevaṃ vattabbe … pe ….</p>
<p><a class='ref sc' id='sc23' href='#sc23'>SC 23</a><a class='ref ms' id='ms32Kv_861' href='#ms32Kv_861'>Ms 32Kv_861</a><span class='rightview' title='Right view section'>☑</span> Paradhammakusalassa arahato rāgo pahīno, natthi tassa aññāṇanti? Āmantā. Sadhammakusalassa arahato rāgo pahīno, natthi tassa aññāṇanti? Na hevaṃ vattabbe … pe ….</p>
<p><a class='ref sc' id='sc24' href='#sc24'>SC 24</a><a class='ref ms' id='ms32Kv_862' href='#ms32Kv_862'>Ms 32Kv_862</a><span class='rightview' title='Right view section'>☑</span> Paradhammakusalassa arahato doso pahīno … pe … moho pahīno … pe … anottappaṃ pahīnaṃ, natthi tassa aññāṇanti? Āmantā. Sadhammakusalassa arahato anottappaṃ pahīnaṃ, natthi tassa aññāṇanti? Na hevaṃ vattabbe … pe ….</p>
<p><a class='ref sc' id='sc25' href='#sc25'>SC 25</a><a class='ref ms' id='ms32Kv_863' href='#ms32Kv_863'>Ms 32Kv_863</a><span class='rightview' title='Right view section'>☑</span> Paradhammakusalassa arahato rāgappahānāya maggo bhāvito … pe … bojjhaṅgā bhāvitā … pe … dosappahānāya mohappahānāya … pe … anottappapahānāya maggo bhāvito … pe … bojjhaṅgā bhāvitā, natthi tassa aññāṇanti? Āmantā. Sadhammakusalassa arahato anottappapahānāya bojjhaṅgā bhāvitā, natthi tassa aññāṇanti? Na hevaṃ vattabbe … pe ….</p>
<p><a class='ref sc' id='sc26' href='#sc26'>SC 26</a><a class='ref pts-vp-pli' id='pts-vp-pli178' href='#pts-vp-pli178'></a><a class='ref ms' id='ms32Kv_864' href='#ms32Kv_864'>Ms 32Kv_864</a><span class='rightview' title='Right view section'>☑</span> Paradhammakusalo arahā vītarāgo vītadoso vītamoho … pe … sacchikātabbaṃ sacchikataṃ, natthi tassa aññāṇanti? Āmantā. Sadhammakusalo arahā vītarāgo vītadoso vītamoho … pe … sacchikātabbaṃ sacchikataṃ, natthi tassa aññāṇanti? Na hevaṃ vattabbe … pe ….</p>
<p><a class='ref sc' id='sc27' href='#sc27'>SC 27</a><a class='ref ms' id='ms32Kv_865' href='#ms32Kv_865'>Ms 32Kv_865</a><a class='ref msdiv' id='msdiv317' href='#msdiv317'>Msdiv 317</a><span class='rightview' title='Right view section'>☑</span> Atthi arahato aññāṇanti? Āmantā. Nanu vuttaṃ bhagavatā—“ <span class='var' id='note131' title='jānatāhaṃ (si) | jānatvāhaṃ (s1-3, pts1, mr)' href='#note131' title='jānatāhaṃ (si) | jānatvāhaṃ (s1-3, pts1, mr)'>jānatohaṃ</span>, bhikkhave, passato āsavānaṃ khayaṃ vadāmi, no ajānato no apassato. Kiñca, bhikkhave, jānato kiṃ passato āsavānaṃ khayo hoti? ‘Iti rūpaṃ, iti rūpassa samudayo, iti rūpassa atthaṅgamo, iti vedanā … pe … iti saññā … iti saṅkhārā … iti viññāṇaṃ, iti viññāṇassa samudayo, iti viññāṇassa atthaṅgamo’ti—evaṃ kho, bhikkhave, jānato evaṃ passato āsavānaṃ khayo hotī”ti. Attheva suttantoti? Āmantā. Tena hi na vattabbaṃ—“atthi arahato aññāṇan”ti.</p>
<p><a class='ref sc' id='sc28' href='#sc28'>SC 28</a><a class='ref ms' id='ms32Kv_866' href='#ms32Kv_866'>Ms 32Kv_866</a><span class='rightview' title='Right view section'>☑</span> Atthi arahato aññāṇanti? Āmantā. Nanu vuttaṃ bhagavatā—“ jānatohaṃ, bhikkhave, passato āsavānaṃ khayaṃ vadāmi, no ajānato no apassato. Kiñca, bhikkhave, jānato kiṃ passato āsavānaṃ khayo hoti? ‘Idaṃ dukkhan’ti— bhikkhave, jānato passato āsavānaṃ khayo hoti, ‘ayaṃ dukkhasamudayo’ti—jānato passato āsavānaṃ khayo hoti, ‘ayaṃ dukkhanirodho’ti—jānato passato āsavānaṃ khayo hoti, ‘ayaṃ dukkhanirodhagāminī paṭipadā’ti—jānato passato āsavānaṃ khayo hoti. Evaṃ kho, bhikkhave, jānato evaṃ passato āsavānaṃ khayo hotī”ti. Attheva suttantoti? Āmantā. Tena hi na vattabbaṃ—“atthi arahato aññāṇan”ti.</p>
<p><a class='ref sc' id='sc29' href='#sc29'>SC 29</a><a class='ref pts-vp-pli' id='pts-vp-pli179' href='#pts-vp-pli179'></a><a class='ref ms' id='ms32Kv_867' href='#ms32Kv_867'>Ms 32Kv_867</a><span class='rightview' title='Right view section'>☑</span> Atthi arahato aññāṇanti? Āmantā. Nanu vuttaṃ bhagavatā—“ sabbaṃ, bhikkhave, anabhijānaṃ aparijānaṃ avirājayaṃ appajahaṃ abhabbo dukkhakkhayāya, sabbañca kho, bhikkhave, abhijānaṃ parijānaṃ virājayaṃ pajahaṃ bhabbo dukkhakkhayāyā”ti. Attheva suttantoti? Āmantā. Tena hi na vattabbaṃ—“atthi arahato aññāṇan”ti.</p>
<p><a class='ref sc' id='sc30' href='#sc30'>SC 30</a><a class='ref ms' id='ms32Kv_868' href='#ms32Kv_868'>Ms 32Kv_868</a><span class='rightview' title='Right view section'>☑</span> Atthi arahato aññāṇanti? Āmantā. Nanu vuttaṃ bhagavatā—</p>
<blockquote class='gatha'>
<p><a class='ref sc' id='sc31' href='#sc31'>SC 31</a> <a class='ref ms' id='ms32Kv_869' href='#ms32Kv_869'>Ms 32Kv_869</a>“Sahāvassa dassanasampadāya,<br>
Tayassu dhammā jahitā bhavanti;<br>
Sakkāyadiṭṭhī vicikicchitañca,<br>
Sīlabbataṃ vāpi yadatthi kiñci;<br>
Catūhapāyehi ca vippamutto,<br>
Chaccābhiṭhānāni abhabba kātun”ti.</p>
</blockquote>
<p><a class='ref sc' id='sc32' href='#sc32'>SC 32</a><a class='ref ms' id='ms32Kv_870' href='#ms32Kv_870'>Ms 32Kv_870</a>Attheva suttantoti? Āmantā. Tena hi na vattabbaṃ—“atthi arahato aññāṇan”ti.</p>
<p><a class='ref sc' id='sc33' href='#sc33'>SC 33</a><a class='ref ms' id='ms32Kv_871' href='#ms32Kv_871'>Ms 32Kv_871</a><span class='rightview' title='Right view section'>☑</span> Atthi arahato aññāṇanti? Āmantā. Nanu vuttaṃ bhagavatā—“ yasmiṃ, bhikkhave, samaye ariyasāvakassa virajaṃ vītamalaṃ dhammacakkhuṃ udapādi—‘yaṃ kiñci samudayadhammaṃ sabbaṃ taṃ nirodhadhamman’ti, saha dassanuppādā, bhikkhave, ariyasāvakassa tīṇi saṃyojanāni pahīyanti—sakkāyadiṭṭhi, vicikicchā, sīlabbataparāmāso”ti. Attheva suttantoti? Āmantā. Tena hi na vattabbaṃ—“atthi arahato aññāṇan”ti.</p>
<p><a class='ref sc' id='sc34' href='#sc34'>SC 34</a><a class='ref pts-vp-pli' id='pts-vp-pli180' href='#pts-vp-pli180'></a><a class='ref ms' id='ms32Kv_872' href='#ms32Kv_872'>Ms 32Kv_872</a><span class='wrongview' title='Wrong view section'>☒</span> Na vattabbaṃ—“atthi arahato aññāṇan”ti? Āmantā. Nanu arahā itthipurisānaṃ nāmagottaṃ na jāneyya, maggāmaggaṃ na jāneyya, tiṇakaṭṭhavanappatīnaṃ nāmaṃ na jāneyyāti? Āmantā. Hañci arahā itthipurisānaṃ nāmagottaṃ na jāneyya, maggāmaggaṃ na jāneyya, tiṇakaṭṭhavanappatīnaṃ nāmaṃ na jāneyya, tena vata re vattabbe—“atthi arahato aññāṇan”ti.</p>
<p><a class='ref sc' id='sc35' href='#sc35'>SC 35</a><a class='ref ms' id='ms32Kv_873' href='#ms32Kv_873'>Ms 32Kv_873</a><span class='rightview' title='Right view section'>☑</span> Arahā itthipurisānaṃ nāmagottaṃ na jāneyya, maggāmaggaṃ na jāneyya, tiṇakaṭṭhavanappatīnaṃ nāmaṃ na jāneyyāti, atthi arahato aññāṇanti? Āmantā. Arahā sotāpattiphalaṃ vā sakadāgāmiphalaṃ vā anāgāmiphalaṃ vā arahattaṃ vā na jāneyyāti? Na hevaṃ vattabbe … pe ….</p>
<p class='endsutta'><a class='ref ms' id='ms32Kv_874' href='#ms32Kv_874'>Ms 32Kv_874</a>Aññāṇakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
