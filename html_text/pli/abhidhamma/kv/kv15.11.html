<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv15.11' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Pannarasamavagga</li>
</ul>
<h1>Kammūpacayakathā</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli520' href='#pts-vp-pli520'>PTS vp Pali 520</a><a class='ref ms' id='ms32Kv_2332' href='#ms32Kv_2332'>Ms 32Kv_2332</a><a class='ref msdiv' id='msdiv737' href='#msdiv737'>Msdiv 737</a><span class='rightview' title='Right view section'>☑</span> Aññaṃ kammaṃ añño kammūpacayoti? Āmantā. Añño phasso, añño phassūpacayo; aññā vedanā, añño vedanūpacayo; aññā saññā, añño saññūpacayo; aññā cetanā, añño cetanūpacayo; aññaṃ cittaṃ, añño cittūpacayo; aññā saddhā, añño saddhūpacayo; aññaṃ vīriyaṃ, añño vīriyūpacayo; aññā sati, añño satūpacayo; añño samādhi, añño samādhūpacayo; aññā paññā, añño paññūpacayo; añño rāgo, añño rāgūpacayo … pe … aññaṃ anottappaṃ, añño anottappūpacayoti? Na hevaṃ vattabbe … pe ….</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_2333' href='#ms32Kv_2333'>Ms 32Kv_2333</a><a class='ref msdiv' id='msdiv738' href='#msdiv738'>Msdiv 738</a><span class='rightview' title='Right view section'>☑</span> Aññaṃ kammaṃ, añño kammūpacayoti? Āmantā. Kammūpacayo kammena sahajātoti? Na hevaṃ vattabbe … pe ….</p>
<p><a class='ref sc' id='sc3' href='#sc3'>SC 3</a><a class='ref ms' id='ms32Kv_2334' href='#ms32Kv_2334'>Ms 32Kv_2334</a><span class='rightview' title='Right view section'>☑</span> Kammūpacayo kammena sahajātoti? Āmantā. Kusalena kammena sahajāto kammūpacayo kusaloti, na hevaṃ vattabbe … pe ….</p>
<p><a class='ref sc' id='sc4' href='#sc4'>SC 4</a><a class='ref ms' id='ms32Kv_2335' href='#ms32Kv_2335'>Ms 32Kv_2335</a><span class='rightview' title='Right view section'>☑</span> Kusalena kammena sahajāto kammūpacayo kusaloti? Āmantā. Sukhāya vedanāya sampayuttena kammena sahajāto kammūpacayo sukhāya vedanāya sampayuttoti? Na hevaṃ vattabbe … pe … dukkhāya vedanāya … pe … adukkhamasukhāya vedanāya sampayuttena kammena sahajāto kammūpacayo adukkhamasukhāya vedanāya sampayuttoti? Na hevaṃ vattabbe … pe ….</p>
<p><a class='ref sc' id='sc5' href='#sc5'>SC 5</a><a class='ref ms' id='ms32Kv_2336' href='#ms32Kv_2336'>Ms 32Kv_2336</a><a class='ref msdiv' id='msdiv739' href='#msdiv739'>Msdiv 739</a><span class='rightview' title='Right view section'>☑</span> Kammūpacayo kammena sahajātoti? Āmantā. Akusalena kammena sahajāto kammūpacayo akusaloti? Na hevaṃ vattabbe … pe …</p>
<p><a class='ref sc' id='sc6' href='#sc6'>SC 6</a><a class='ref pts-vp-pli' id='pts-vp-pli521' href='#pts-vp-pli521'>PTS vp Pali 521</a><a class='ref ms' id='ms32Kv_2337' href='#ms32Kv_2337'>Ms 32Kv_2337</a><span class='rightview' title='Right view section'>☑</span> Akusalena kammena sahajāto kammūpacayo akusaloti? Āmantā. Sukhāya vedanāya sampayuttena kammena sahajāto kammūpacayo sukhāya vedanāya sampayuttoti? Na hevaṃ vattabbe … pe … dukkhāya vedanāya … pe … adukkhamasukhāya vedanāya sampayuttena kammena sahajāto kammūpacayo adukkhamasukhāya vedanāya sampayuttoti? Na hevaṃ vattabbe … pe ….</p>
<p><a class='ref sc' id='sc7' href='#sc7'>SC 7</a><a class='ref ms' id='ms32Kv_2338' href='#ms32Kv_2338'>Ms 32Kv_2338</a><a class='ref msdiv' id='msdiv740' href='#msdiv740'>Msdiv 740</a><span class='rightview' title='Right view section'>☑</span> Kammaṃ cittena sahajātaṃ, kammaṃ sārammaṇanti? Āmantā. Kammūpacayo cittena sahajāto, kammūpacayo sārammaṇoti? Na hevaṃ vattabbe … pe … kammūpacayo cittena sahajāto, kammūpacayo anārammaṇoti? Āmantā. Kammaṃ cittena sahajātaṃ, kammaṃ anārammaṇanti? Na hevaṃ vattabbe … pe ….</p>
<p><a class='ref sc' id='sc8' href='#sc8'>SC 8</a><a class='ref ms' id='ms32Kv_2339' href='#ms32Kv_2339'>Ms 32Kv_2339</a><span class='rightview' title='Right view section'>☑</span> Kammaṃ cittena sahajātaṃ, cittaṃ bhijjamānaṃ kammaṃ bhijjatīti? Āmantā. Kammūpacayo cittena sahajāto, cittaṃ bhijjamānaṃ kammūpacayo bhijjatīti? Na hevaṃ vattabbe … pe ….</p>
<p><a class='ref sc' id='sc9' href='#sc9'>SC 9</a><a class='ref ms' id='ms32Kv_2340' href='#ms32Kv_2340'>Ms 32Kv_2340</a><span class='rightview' title='Right view section'>☑</span> Kammūpacayo cittena sahajāto, cittaṃ bhijjamānaṃ kammūpacayo na bhijjatīti? Āmantā. Kammaṃ cittena sahajātaṃ, cittaṃ bhijjamānaṃ kammaṃ na bhijjatīti? Na hevaṃ vattabbe … pe ….</p>
<p><a class='ref sc' id='sc10' href='#sc10'>SC 10</a><a class='ref ms' id='ms32Kv_2341' href='#ms32Kv_2341'>Ms 32Kv_2341</a><a class='ref msdiv' id='msdiv741' href='#msdiv741'>Msdiv 741</a><span class='rightview' title='Right view section'>☑</span> Kammamhi kammūpacayoti? Āmantā. Taññeva kammaṃ so kammūpacayoti? Na hevaṃ vattabbe … pe ….</p>
<p><a class='ref sc' id='sc11' href='#sc11'>SC 11</a><a class='ref pts-vp-pli' id='pts-vp-pli522' href='#pts-vp-pli522'>PTS vp Pali 522</a><a class='ref ms' id='ms32Kv_2342' href='#ms32Kv_2342'>Ms 32Kv_2342</a><span class='rightview' title='Right view section'>☑</span> Kammamhi kammūpacayo, kammūpacayato vipāko nibbattatīti? Āmantā. Taññeva kammaṃ, so kammūpacayo, so kammavipākoti? Na hevaṃ vattabbe … pe ….</p>
<p><a class='ref sc' id='sc12' href='#sc12'>SC 12</a><a class='ref ms' id='ms32Kv_2343' href='#ms32Kv_2343'>Ms 32Kv_2343</a><span class='rightview' title='Right view section'>☑</span> Kammamhi kammūpacayo, kammūpacayato vipāko nibbattati, vipāko sārammaṇoti? Āmantā. Kammūpacayo sārammaṇoti? Na hevaṃ vattabbe … pe … kammūpacayo anārammaṇoti? Āmantā. Vipāko anārammaṇoti? Na hevaṃ vattabbe … pe ….</p>
<p><a class='ref sc' id='sc13' href='#sc13'>SC 13</a><a class='ref ms' id='ms32Kv_2344' href='#ms32Kv_2344'>Ms 32Kv_2344</a><a class='ref msdiv' id='msdiv742' href='#msdiv742'>Msdiv 742</a><span class='rightview' title='Right view section'>☑</span> Aññaṃ kammaṃ añño kammūpacayoti? Āmantā. Nanu vuttaṃ bhagavatā—“ idha, puṇṇa, ekacco <span class='var' id='note358' title='sabyāpajjhampi abyāpajjhampi (bj, s1-3, pts1, mr)'>sabyābajjhampi abyābajjhampi</span> kāyasaṅkhāraṃ abhisaṅkharoti, sabyābajjhampi abyābajjhampi vacīsaṅkhāraṃ … pe … manosaṅkhāraṃ abhisaṅkharoti, so sabyābajjhampi abyābajjhampi kāyasaṅkhāraṃ abhisaṅkharitvā, sabyābajjhampi abyābajjhampi vacīsaṅkhāraṃ … pe … manosaṅkhāraṃ abhisaṅkharitvā sabyābajjhampi abyābajjhampi lokaṃ upapajjati. Tamenaṃ sabyābajjhampi abyābajjhampi lokaṃ upapannaṃ samānaṃ sabyābajjhāpi abyābajjhāpi phassā phusanti. So sabyābajjhehipi abyābajjhehipi phassehi phuṭṭho samāno sabyābajjhampi abyābajjhampi vedanaṃ vedeti vokiṇṇasukhadukkhaṃ, seyyathāpi manussā ekacce ca devā ekacce ca vinipātikā. Iti kho, puṇṇa, bhūtā bhūtassa upapatti hoti, yaṃ karoti tena upapajjati, upapannametaṃ phassā phusanti. Evampāhaṃ, puṇṇa, ‘kammadāyādā sattā’ti vadāmī”ti. Attheva suttantoti? Āmantā. Tena hi na vattabbaṃ—“aññaṃ kammaṃ, añño kammūpacayo”ti.</p>
<p class='endsutta'><a class='ref ms' id='ms32Kv_2345' href='#ms32Kv_2345'>Ms 32Kv_2345</a>Kammūpacayakathā niṭṭhitā.<br>
Pannarasamo vaggo.</p>
<p class='uddana-intro'><a class='ref ms' id='ms32Kv_2346' href='#ms32Kv_2346'>Ms 32Kv_2346</a>Tassuddānaṃ</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli523' href='#pts-vp-pli523'>PTS vp Pali 523</a><a class='ref ms' id='ms32Kv_2347' href='#ms32Kv_2347'>Ms 32Kv_2347</a>Paccayatā vavatthitā, paṭiccasamuppādo, addhā, khaṇo layo muhuttaṃ, cattāro āsavā anāsavā, lokuttarānaṃ dhammānaṃ jarāmaraṇaṃ lokuttarā, saññāvedayitanirodhasamāpatti lokuttarā, saññāvedayitanirodhasamāpatti lokiyā, saññāvedayitanirodhaṃ samāpanno kālaṃ kareyya, sveva maggo asaññasattupapattiyā, aññaṃ kammaṃ añño kammūpacayoti.</p>
<p class='endsutta'><a class='ref ms' id='ms32Kv_2348' href='#ms32Kv_2348'>Ms 32Kv_2348</a>Tatiyo paṇṇāsako.</p>
<p class='uddana-intro'><a class='ref ms' id='ms32Kv_2349' href='#ms32Kv_2349'>Ms 32Kv_2349</a>Tassuddānaṃ</p>
<p><a class='ref sc' id='sc15' href='#sc15'>SC 15</a><a class='ref ms' id='ms32Kv_2350' href='#ms32Kv_2350'>Ms 32Kv_2350</a>Anusayā, saṃvaro, kappo, mūlañca vavatthitāti.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
