<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv10.3' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Dasamavagga</li>
</ul>
<h1>Pañcaviññāṇasamaṅgissamaggakathā</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms32Kv_1946' href='#ms32Kv_1946'>Ms 32Kv_1946</a><a class='ref msdiv' id='msdiv576' href='#msdiv576'>Msdiv 576</a><span class='rightview' title='Right view section'>☑</span> Pañcaviññāṇasamaṅgissa atthi maggabhāvanāti? Āmantā. Nanu pañcaviññāṇā uppannavatthukā uppannārammaṇāti? Āmantā. Hañci pañcaviññāṇā uppannavatthukā uppannārammaṇā, no ca vata re vattabbe—“pañcaviññāṇasamaṅgissa atthi maggabhāvanā”ti.</p>
<p><a class='ref sc' id='sc2' href='#sc2'>SC 2</a><a class='pts' id='pts425' href='#pts425'></a><a class='ref ms' id='ms32Kv_1947' href='#ms32Kv_1947'>Ms 32Kv_1947</a><span class='rightview' title='Right view section'>☑</span> Nanu pañcaviññāṇā purejātavatthukā purejātārammaṇā ajjhattikavatthukā bāhirārammaṇā asambhinnavatthukā asambhinnārammaṇā nānāvatthukā nānārammaṇā na aññamaññassa gocaravisayaṃ paccanubhonti, na asamannāhārā uppajjanti, na amanasikārā uppajjanti, na abbokiṇṇā uppajjanti, na apubbaṃ acarimaṃ uppajjanti, na aññamaññassa samanantarā uppajjanti, nanu pañcaviññāṇā anābhogāti? Āmantā. Hañci pañcaviññāṇā anābhogā, no ca vata re vattabbe— “pañcaviññāṇasamaṅgissa atthi maggabhāvanā”ti.</p>
<p><a class='ref sc' id='sc3' href='#sc3'>SC 3</a><a class='ref ms' id='ms32Kv_1948' href='#ms32Kv_1948'>Ms 32Kv_1948</a><a class='ref msdiv' id='msdiv577' href='#msdiv577'>Msdiv 577</a><span class='rightview' title='Right view section'>☑</span> Cakkhuviññāṇasamaṅgissa atthi maggabhāvanāti? Āmantā. Cakkhuviññāṇaṃ suññataṃ ārabbha uppajjatīti? Na hevaṃ vattabbe … pe … cakkhuviññāṇaṃ suññataṃ ārabbha uppajjatīti? Āmantā. Cakkhuñca paṭicca suññatañca uppajjati cakkhuviññāṇanti? Na hevaṃ vattabbe … pe … cakkhuñca paṭicca suññatañca uppajjati cakkhuviññāṇanti? Āmantā. “Cakkhuñca paṭicca suññatañca uppajjati cakkhuviññāṇan”ti—attheva suttantoti? Natthi. “Cakkhuñca paṭicca rūpe ca uppajjati cakkhuviññāṇan”ti— attheva suttantoti? Āmantā. Hañci “cakkhuñca paṭicca rūpe ca uppajjati cakkhuviññāṇan”ti—attheva suttanto, no ca vata re vattabbe—“cakkhuñca paṭicca suññatañca uppajjati cakkhuviññāṇan”ti.</p>
<p><a class='ref sc' id='sc4' href='#sc4'>SC 4</a><a class='pts' id='pts426' href='#pts426'></a><a class='ref ms' id='ms32Kv_1949' href='#ms32Kv_1949'>Ms 32Kv_1949</a><a class='ref msdiv' id='msdiv578' href='#msdiv578'>Msdiv 578</a><span class='rightview' title='Right view section'>☑</span> Cakkhuviññāṇasamaṅgissa atthi maggabhāvanāti? Āmantā. Cakkhuviññāṇaṃ atītānāgataṃ ārabbha uppajjatīti? Na hevaṃ vattabbe … pe … cakkhuviññāṇasamaṅgissa atthi maggabhāvanāti? Āmantā. Cakkhuviññāṇaṃ phassaṃ ārabbha … vedanaṃ ārabbha … saññaṃ ārabbha … cetanaṃ ārabbha … cittaṃ ārabbha … cakkhuṃ ārabbha … pe … kāyaṃ ārabbha … pe … saddaṃ ārabbha … pe … phoṭṭhabbaṃ ārabbha uppajjatīti? Na hevaṃ vattabbe … pe ….</p>
<p><a class='ref sc' id='sc5' href='#sc5'>SC 5</a><a class='ref ms' id='ms32Kv_1950' href='#ms32Kv_1950'>Ms 32Kv_1950</a><span class='rightview' title='Right view section'>☑</span> Manoviññāṇasamaṅgissa atthi maggabhāvanā, manoviññāṇaṃ suññataṃ ārabbha uppajjatīti? Āmantā. Cakkhuviññāṇasamaṅgissa atthi maggabhāvanā, cakkhuviññāṇaṃ suññataṃ ārabbha uppajjatīti? Na hevaṃ vattabbe … pe … manoviññāṇasamaṅgissa atthi maggabhāvanā, manoviññāṇaṃ atītānāgataṃ ārabbha uppajjatīti? Āmantā. Cakkhuviññāṇasamaṅgissa atthi maggabhāvanā, cakkhuviññāṇaṃ atītānāgataṃ ārabbha uppajjatīti? Na hevaṃ vattabbe … pe … manoviññāṇasamaṅgissa atthi maggabhāvanā, manoviññāṇaṃ phassaṃ ārabbha … vedanaṃ ārabbha … pe … phoṭṭhabbaṃ ārabbha uppajjatīti? Āmantā. Cakkhuviññāṇasamaṅgissa atthi maggabhāvanā, cakkhuviññāṇaṃ phassaṃ ārabbha … vedanaṃ ārabbha … pe … phoṭṭhabbaṃ ārabbha uppajjatīti? Na hevaṃ vattabbe … pe ….</p>
<p><a class='ref sc' id='sc6' href='#sc6'>SC 6</a><a class='ref ms' id='ms32Kv_1951' href='#ms32Kv_1951'>Ms 32Kv_1951</a><a class='ref msdiv' id='msdiv579' href='#msdiv579'>Msdiv 579</a><span class='wrongview' title='Wrong view section'>☒</span> Na vattabbaṃ—“pañcaviññāṇasamaṅgissa atthi maggabhāvanā”ti? Āmantā. Nanu vuttaṃ bhagavatā—“ idha, bhikkhave, bhikkhu cakkhunā rūpaṃ disvā na nimittaggāhī hoti nānubyañjanaggāhī … pe … sotena saddaṃ sutvā … pe … ghānena gandhaṃ ghāyitvā … pe … jivhāya rasaṃ sāyitvā … pe … kāyena phoṭṭhabbaṃ phusitvā na nimittaggāhī hoti nānubyañjanaggāhī”ti. Attheva suttantoti? Āmantā. Tena hi pañcaviññāṇasamaṅgissa atthi maggabhāvanāti.</p>
<p class='endsutta'><a class='ref ms' id='ms32Kv_1952' href='#ms32Kv_1952'>Ms 32Kv_1952</a>Pañcaviññāṇasamaṅgissa maggakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
