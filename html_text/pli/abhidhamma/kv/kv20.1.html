<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv20.1' lang='pli'>
<header>
<ul>
<li class='division'>Kathāvatthu</li>
<li>Niggahapaṇṇāsaka</li>
<li>Vīsatimavagga</li>
</ul>
<h1>Asañciccakathā</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 593</a><a class='ref ms' id='ms32Kv_2647' href='#ms32Kv_2647'>Ms 32Kv_2647</a><a class='ref msdiv' id='msdiv857' href='#msdiv857'>Msdiv 857</a><span class='rightview' title='Right view section'>☑</span> Asañcicca mātaraṃ jīvitā voropetvā ānantariko hotīti? Āmantā. Asañcicca pāṇaṃ hantvā pāṇātipātī hotīti? Na hevaṃ vattabbe … pe … asañcicca mātaraṃ jīvitā voropetvā ānantariko hotīti? Āmantā. Asañcicca adinnaṃ ādiyitvā … pe … musā bhaṇitvā musāvādī hotīti? Na hevaṃ vattabbe … pe ….</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_2648' href='#ms32Kv_2648'>Ms 32Kv_2648</a><span class='rightview' title='Right view section'>☑</span> Asañcicca pāṇaṃ hantvā pāṇātipātī na hotīti? Āmantā. Asañcicca mātaraṃ jīvitā voropetvā ānantariko na hotīti? Na hevaṃ vattabbe … pe … asañcicca adinnaṃ ādiyitvā … pe … musā bhaṇitvā musāvādī na hotīti? Āmantā. Asañcicca mātaraṃ jīvitā voropetvā ānantariko na hotīti? Na hevaṃ vattabbe … pe ….</p>
<p><a class='ref sc' id='sc3' href='#sc3'>SC 3</a><a class='ref ms' id='ms32Kv_2649' href='#ms32Kv_2649'>Ms 32Kv_2649</a><a class='ref msdiv' id='msdiv858' href='#msdiv858'>Msdiv 858</a><span class='rightview' title='Right view section'>☑</span> Asañcicca mātaraṃ jīvitā voropetvā ānantariko hotīti? Āmantā. “Asañcicca mātaraṃ jīvitā voropetvā ānantariko hotī”ti—attheva suttantoti? Natthi. “Sañcicca mātaraṃ jīvitā voropetvā ānantariko hotī”ti—attheva suttantoti? Āmantā. Hañci “sañcicca mātaraṃ jīvitā voropetvā ānantariko hotī”ti—attheva suttanto, no ca vata re vattabbe—“asañcicca mātaraṃ jīvitā voropetvā ānantariko hotī”ti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms32Kv_2650' href='#ms32Kv_2650'>Ms 32Kv_2650</a><a class='ref msdiv' id='msdiv859' href='#msdiv859'>Msdiv 859</a><span class='wrongview' title='Wrong view section'>☒</span> Na vattabbaṃ—“mātughātako ānantariko”ti? Āmantā. Nanu mātā jīvitā voropitāti? Āmantā. Hañci mātā jīvitā voropitā, tena vata re vattabbe— “mātughātako ānantariko”ti.</p>
<p><a class='ref sc' id='sc5' href='#sc5'>SC 5</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 594</a><a class='ref ms' id='ms32Kv_2651' href='#ms32Kv_2651'>Ms 32Kv_2651</a><span class='wrongview' title='Wrong view section'>☒</span> Na vattabbaṃ—“pitughātako ānantariko”ti? Āmantā. Nanu pitā jīvitā voropitoti? Āmantā. Hañci pitā jīvitā voropito, tena vata re vattabbe— “pitughātako ānantariko”ti.</p>
<p><a class='ref sc' id='sc6' href='#sc6'>SC 6</a><a class='ref ms' id='ms32Kv_2652' href='#ms32Kv_2652'>Ms 32Kv_2652</a><span class='wrongview' title='Wrong view section'>☒</span> Na vattabbaṃ—“arahantaghātako ānantariko”ti? Āmantā. Nanu arahā jīvitā voropitoti? Āmantā. Hañci arahā jīvitā voropito, tena vata re vattabbe— “arahantaghātako ānantariko”ti.</p>
<p><a class='ref sc' id='sc7' href='#sc7'>SC 7</a><a class='ref ms' id='ms32Kv_2653' href='#ms32Kv_2653'>Ms 32Kv_2653</a><span class='wrongview' title='Wrong view section'>☒</span> Na vattabbaṃ—“<span class='var' id='note408' title='lohituppādako (bj, pts1)' href='#note408' title='lohituppādako (bj, pts1)'>ruhiruppādako</span> ānantariko”ti? Āmantā. Nanu tathāgatassa lohitaṃ uppāditanti? Āmantā. Hañci tathāgatassa lohitaṃ uppāditaṃ, tena vata re vattabbe—“ruhiruppādako ānantariko”ti.</p>
<p><a class='ref sc' id='sc8' href='#sc8'>SC 8</a><a class='ref ms' id='ms32Kv_2654' href='#ms32Kv_2654'>Ms 32Kv_2654</a><a class='ref msdiv' id='msdiv860' href='#msdiv860'>Msdiv 860</a><span class='rightview' title='Right view section'>☑</span> Saṃghabhedako ānantarikoti? Āmantā. Sabbe saṃghabhedakā ānantarikāti? Na hevaṃ vattabbe … pe … sabbe saṃghabhedakā ānantarikāti? Āmantā. Dhammasaññī saṃghabhedako ānantarikoti? Na hevaṃ vattabbe … pe ….</p>
<p><a class='ref sc' id='sc9' href='#sc9'>SC 9</a><a class='ref ms' id='ms32Kv_2655' href='#ms32Kv_2655'>Ms 32Kv_2655</a><a class='ref msdiv' id='msdiv861' href='#msdiv861'>Msdiv 861</a><span class='rightview' title='Right view section'>☑</span> Dhammasaññī saṃghabhedako ānantarikoti? Āmantā. Nanu vuttaṃ bhagavatā— “atthupāli, saṃghabhedako āpāyiko nerayiko kappaṭṭho atekiccho; atthupāli, saṃghabhedako na āpāyiko na nerayiko na kappaṭṭho na atekiccho”ti. Attheva suttantoti? Āmantā. Tena hi na vattabbaṃ—“dhammasaññī saṃghabhedako ānantariko”ti.</p>
<p><a class='ref sc' id='sc10' href='#sc10'>SC 10</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 595</a><a class='ref ms' id='ms32Kv_2656' href='#ms32Kv_2656'>Ms 32Kv_2656</a><a class='ref msdiv' id='msdiv862' href='#msdiv862'>Msdiv 862</a><span class='wrongview' title='Wrong view section'>☒</span> Na vattabbaṃ—“dhammasaññī saṃghabhedako ānantariko”ti? Āmantā. Nanu vuttaṃ bhagavatā—</p>
<blockquote class='gatha'>
<p><a class='ref sc' id='sc11' href='#sc11'>SC 11</a> <a class='ref ms' id='ms32Kv_2657' href='#ms32Kv_2657'>Ms 32Kv_2657</a>“Āpāyiko nerayiko,<br>
Kappaṭṭho saṃghabhedako;<br>
Vaggarato adhammaṭṭho,<br>
Yogakkhemā padhaṃsati;<br>
Saṃghaṃ samaggaṃ <span class='var' id='note410' title='bhindhitvā itipi' href='#note410' title='bhindhitvā itipi'>bhetvāna</span>,<br>
Kappaṃ nirayamhi paccatī”ti.</p>
</blockquote>
<p><a class='ref sc' id='sc12' href='#sc12'>SC 12</a><a class='ref ms' id='ms32Kv_2658' href='#ms32Kv_2658'>Ms 32Kv_2658</a>Attheva suttantoti? Āmantā. Tena hi saṃghabhedako ānantarikoti.</p>
<p class='endsutta'><a class='ref ms' id='ms32Kv_2659' href='#ms32Kv_2659'>Ms 32Kv_2659</a>Asañciccakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
