<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv4.10' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Catutthavagga</li>
</ul>
<h1>Sabbasaṃyojanappahānakathā</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms32Kv_1454' href='#ms32Kv_1454'>Ms 32Kv_1454</a><a class='ref msdiv' id='msdiv413' href='#msdiv413'>Msdiv 413</a><span class='rightview' title='Right view section'>☑</span> Sabbasaṃyojanānaṃ pahānaṃ arahattanti? Āmantā. Arahattamaggena sabbe saṃyojanā pahīyantīti? Na hevaṃ vattabbe … pe ….</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_1455' href='#ms32Kv_1455'>Ms 32Kv_1455</a><span class='rightview' title='Right view section'>☑</span> Arahattamaggena sabbe saṃyojanā pahīyantīti? Āmantā. Arahattamaggena sakkāyadiṭṭhiṃ vicikicchaṃ sīlabbataparāmāsaṃ pajahatīti? Na hevaṃ vattabbe … pe ….</p>
<p><a class='ref sc' id='sc3' href='#sc3'>SC 3</a><a class='ref ms' id='ms32Kv_1456' href='#ms32Kv_1456'>Ms 32Kv_1456</a><span class='rightview' title='Right view section'>☑</span> Arahattamaggena sakkāyadiṭṭhiṃ vicikicchaṃ sīlabbataparāmāsaṃ pajahatīti? Āmantā. Nanu tiṇṇaṃ saṃyojanānaṃ pahānaṃ sotāpattiphalaṃ vuttaṃ bhagavatāti? Āmantā. Hañci tiṇṇaṃ saṃyojanānaṃ pahānaṃ sotāpattiphalaṃ vuttaṃ bhagavatā, no ca vata re vattabbe—“arahattamaggena sabbe saṃyojanā pahīyantī”ti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms32Kv_1457' href='#ms32Kv_1457'>Ms 32Kv_1457</a><a class='ref msdiv' id='msdiv414' href='#msdiv414'>Msdiv 414</a><span class='rightview' title='Right view section'>☑</span> Arahattamaggena sabbe saṃyojanā pahīyantīti? Āmantā. Arahattamaggena oḷārikaṃ kāmarāgaṃ oḷārikaṃ byāpādaṃ pajahatīti? Na hevaṃ vattabbe … pe ….</p>
<p><a class='ref sc' id='sc5' href='#sc5'>SC 5</a><a class='ref pts-vp-pli' id='pts-vp-pli299' href='#pts-vp-pli299'></a><a class='ref ms' id='ms32Kv_1458' href='#ms32Kv_1458'>Ms 32Kv_1458</a><a class='ref msdiv' id='msdiv415' href='#msdiv415'>Msdiv 415</a><span class='rightview' title='Right view section'>☑</span> Arahattamaggena oḷārikaṃ kāmarāgaṃ oḷārikaṃ byāpādaṃ pajahatīti? Āmantā. Nanu kāmarāgabyāpādānaṃ tanubhāvaṃ sakadāgāmiphalaṃ vuttaṃ bhagavatāti? Āmantā. Hañci kāmarāgabyāpādānaṃ tanubhāvaṃ sakadāgāmiphalaṃ vuttaṃ bhagavatā, no ca vata re vattabbe—“arahattamaggena sabbe saṃyojanā pahīyantī”ti.</p>
<p><a class='ref sc' id='sc6' href='#sc6'>SC 6</a><a class='ref ms' id='ms32Kv_1459' href='#ms32Kv_1459'>Ms 32Kv_1459</a><span class='rightview' title='Right view section'>☑</span> Arahattamaggena sabbe saṃyojanā pahīyantīti? Āmantā. Arahattamaggena aṇusahagataṃ kāmarāgaṃ aṇusahagataṃ byāpādaṃ pajahatīti? Na hevaṃ vattabbe … pe ….</p>
<p><a class='ref sc' id='sc7' href='#sc7'>SC 7</a><a class='ref ms' id='ms32Kv_1460' href='#ms32Kv_1460'>Ms 32Kv_1460</a><a class='ref msdiv' id='msdiv416' href='#msdiv416'>Msdiv 416</a><span class='rightview' title='Right view section'>☑</span> Arahattamaggena aṇusahagataṃ kāmarāgaṃ aṇusahagataṃ byāpādaṃ pajahatīti? Āmantā. Nanu kāmarāgabyāpādānaṃ anavasesappahānaṃ anāgāmiphalaṃ vuttaṃ bhagavatāti? Āmantā. Hañci kāmarāgabyāpādānaṃ anavasesappahānaṃ anāgāmiphalaṃ vuttaṃ bhagavatā, no ca vata re vattabbe—“arahattamaggena sabbe saṃyojanā pahīyantī”ti.</p>
<p><a class='ref sc' id='sc8' href='#sc8'>SC 8</a><a class='ref ms' id='ms32Kv_1461' href='#ms32Kv_1461'>Ms 32Kv_1461</a><span class='rightview' title='Right view section'>☑</span> Arahattamaggena sabbe saṃyojanā pahīyantīti? Āmantā. Nanu rūparāgaarūparāgamānauddhaccaavijjāya anavasesappahānaṃ arahattaṃ vuttaṃ bhagavatāti? Āmantā. Hañci rūparāgaarūparāgamānauddhaccaavijjāya anavasesappahānaṃ arahattaṃ vuttaṃ bhagavatā, no ca vata re vattabbe—“arahattamaggena sabbe saṃyojanā pahīyantī”ti.</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli300' href='#pts-vp-pli300'></a><a class='ref ms' id='ms32Kv_1462' href='#ms32Kv_1462'>Ms 32Kv_1462</a><a class='ref msdiv' id='msdiv417' href='#msdiv417'>Msdiv 417</a><span class='wrongview' title='Wrong view section'>☒</span> Na vattabbaṃ—“sabbasaṃyojanānaṃ pahānaṃ arahattan”ti? Āmantā. Nanu arahato sabbe saṃyojanā pahīnāti? Āmantā. Hañci arahato sabbe saṃyojanā pahīnā, tena vata re vattabbe—“sabbasaṃyojanānaṃ pahānaṃ arahattan”ti.</p>
<p class='endsutta'><a class='ref ms' id='ms32Kv_1463' href='#ms32Kv_1463'>Ms 32Kv_1463</a>Sabbasaṃyojanappahānakathā niṭṭhitā.<br>
Catuttho vaggo.</p>
<p class='uddana-intro'><a class='ref ms' id='ms32Kv_1464' href='#ms32Kv_1464'>Ms 32Kv_1464</a>Tassuddānaṃ</p>
<p><a class='ref sc' id='sc10' href='#sc10'>SC 10</a><a class='ref ms' id='ms32Kv_1465' href='#ms32Kv_1465'>Ms 32Kv_1465</a>Gihi’ssa arahā, saha upapattiyā arahā, arahato sabbe dhammā anāsavā, arahā catūhi phalehi samannāgato, evamevaṃ chahi upekkhāhi, bodhiyā buddho, salakkhaṇasamannāgato, bodhisatto okkantaniyāmo caritabrahmacariyo, paṭipannako phalena samannāgato, sabbasaṃyojanānaṃ pahānaṃ arahattanti.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
