<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv7.8' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Sattamavagga</li>
</ul>
<h1>Jarāmaraṇaṃvipākotikathā</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli353' href='#pts-vp-pli353'></a><a class='ref ms' id='ms32Kv_1689' href='#ms32Kv_1689'>Ms 32Kv_1689</a><a class='ref msdiv' id='msdiv495' href='#msdiv495'>Msdiv 495</a><span class='rightview' title='Right view section'>☑</span> Jarāmaraṇaṃ vipākoti? Āmantā. Sukhavedaniyaṃ dukkhavedaniyaṃ adukkhamasukhavedaniyaṃ, sukhāya vedanāya sampayuttaṃ, dukkhāya vedanāya sampayuttaṃ, adukkhamasukhāya vedanāya sampayuttaṃ, phassena sampayuttaṃ, vedanāya sampayuttaṃ, saññāya sampayuttaṃ, cetanāya sampayuttaṃ, cittena sampayuttaṃ, sārammaṇaṃ; atthi tassa āvaṭṭanā ābhogo samannāhāro manasikāro cetanā patthanā paṇidhīti? Na hevaṃ vattabbe … pe … nanu na sukhavedaniyaṃ na dukkhavedaniyaṃ … pe … anārammaṇaṃ; natthi tassa āvaṭṭanā … pe … paṇidhīti? Āmantā. Hañci na sukhavedaniyaṃ na dukkhavedaniyaṃ … pe … anārammaṇaṃ; natthi tassa āvaṭṭanā … pe … paṇidhi, no ca vata re vattabbe—“jarāmaraṇaṃ vipāko”ti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_1690' href='#ms32Kv_1690'>Ms 32Kv_1690</a><span class='rightview' title='Right view section'>☑</span> Phasso vipāko, phasso sukhavedaniyo dukkhavedaniyo … pe … sārammaṇo; atthi tassa āvaṭṭanā … pe … paṇidhīti? Āmantā. Jarāmaraṇaṃ vipāko, jarāmaraṇaṃ sukhavedaniyaṃ dukkhavedaniyaṃ … pe … sārammaṇaṃ; atthi tassa āvaṭṭanā … pe … paṇidhīti? Na hevaṃ vattabbe … pe ….</p>
<p><a class='ref sc' id='sc3' href='#sc3'>SC 3</a><a class='ref ms' id='ms32Kv_1691' href='#ms32Kv_1691'>Ms 32Kv_1691</a><span class='rightview' title='Right view section'>☑</span> Jarāmaraṇaṃ vipāko, jarāmaraṇaṃ na sukhavedaniyaṃ na dukkhavedaniyaṃ … pe … anārammaṇaṃ; natthi tassa āvaṭṭanā … pe … paṇidhīti? Āmantā. Phasso vipāko, phasso na sukhavedaniyo na dukkhavedaniyo … pe … anārammaṇo; natthi tassa āvaṭṭanā … pe … paṇidhīti? Na hevaṃ vattabbe … pe ….</p>
<p><a class='ref sc' id='sc4' href='#sc4'>SC 4</a><a class='ref pts-vp-pli' id='pts-vp-pli354' href='#pts-vp-pli354'></a><a class='ref ms' id='ms32Kv_1692' href='#ms32Kv_1692'>Ms 32Kv_1692</a><a class='ref msdiv' id='msdiv496' href='#msdiv496'>Msdiv 496</a><span class='rightview' title='Right view section'>☑</span> Akusalānaṃ dhammānaṃ jarāmaraṇaṃ, akusalānaṃ dhammānaṃ vipākoti? Āmantā. Kusalānaṃ dhammānaṃ jarāmaraṇaṃ, kusalānaṃ dhammānaṃ vipākoti? Na hevaṃ vattabbe … pe ….</p>
<p><a class='ref sc' id='sc5' href='#sc5'>SC 5</a><a class='ref ms' id='ms32Kv_1693' href='#ms32Kv_1693'>Ms 32Kv_1693</a><span class='rightview' title='Right view section'>☑</span> Kusalānaṃ dhammānaṃ jarāmaraṇaṃ, na vattabbaṃ—“kusalānaṃ dhammānaṃ vipāko”ti? Āmantā. Akusalānaṃ dhammānaṃ jarāmaraṇaṃ, na vattabbaṃ—“akusalānaṃ dhammānaṃ vipāko”ti? Na hevaṃ vattabbe … pe ….</p>
<p><a class='ref sc' id='sc6' href='#sc6'>SC 6</a><a class='ref ms' id='ms32Kv_1694' href='#ms32Kv_1694'>Ms 32Kv_1694</a><span class='rightview' title='Right view section'>☑</span> Kusalānaṃ dhammānaṃ jarāmaraṇaṃ, akusalānaṃ dhammānaṃ vipākoti? Āmantā. Akusalānaṃ dhammānaṃ jarāmaraṇaṃ, kusalānaṃ dhammānaṃ vipākoti? Na hevaṃ vattabbe … pe ….</p>
<p><a class='ref sc' id='sc7' href='#sc7'>SC 7</a><a class='ref ms' id='ms32Kv_1695' href='#ms32Kv_1695'>Ms 32Kv_1695</a><span class='rightview' title='Right view section'>☑</span> Akusalānaṃ dhammānaṃ jarāmaraṇaṃ, na vattabbaṃ—“kusalānaṃ dhammānaṃ vipāko”ti? Āmantā. Kusalānaṃ dhammānaṃ jarāmaraṇaṃ, na vattabbaṃ—“akusalānaṃ dhammānaṃ vipāko”ti? Na hevaṃ vattabbe … pe ….</p>
<p><a class='ref sc' id='sc8' href='#sc8'>SC 8</a><a class='ref ms' id='ms32Kv_1696' href='#ms32Kv_1696'>Ms 32Kv_1696</a><span class='rightview' title='Right view section'>☑</span> Kusalānañca akusalānañca dhammānaṃ jarāmaraṇaṃ, akusalānaṃ dhammānaṃ vipākoti? Āmantā. Kusalānañca akusalānañca dhammānaṃ jarāmaraṇaṃ, kusalānaṃ dhammānaṃ vipākoti? Na hevaṃ vattabbe … pe ….</p>
<p><a class='ref sc' id='sc9' href='#sc9'>SC 9</a><a class='ref ms' id='ms32Kv_1697' href='#ms32Kv_1697'>Ms 32Kv_1697</a><span class='rightview' title='Right view section'>☑</span> Kusalānañca akusalānañca dhammānaṃ jarāmaraṇaṃ, na vattabbaṃ—“kusalānaṃ dhammānaṃ vipāko”ti? Āmantā. Kusalānañca akusalānañca dhammānaṃ jarāmaraṇaṃ, na vattabbaṃ—“akusalānaṃ dhammānaṃ vipāko”ti? Na hevaṃ vattabbe … pe ….</p>
<p><a class='ref sc' id='sc10' href='#sc10'>SC 10</a><a class='ref pts-vp-pli' id='pts-vp-pli355' href='#pts-vp-pli355'></a><a class='ref ms' id='ms32Kv_1698' href='#ms32Kv_1698'>Ms 32Kv_1698</a><a class='ref msdiv' id='msdiv497' href='#msdiv497'>Msdiv 497</a><span class='wrongview' title='Wrong view section'>☒</span> Na vattabbaṃ—“jarāmaraṇaṃ vipāko”ti? Āmantā. Nanu atthi dubbaṇṇasaṃvattaniyaṃ kammaṃ appāyukasaṃvattaniyaṃ kammanti? Āmantā. Hañci atthi dubbaṇṇasaṃvattaniyaṃ kammaṃ appāyukasaṃvattaniyaṃ kammaṃ, tena vata re vattabbe—“jarāmaraṇaṃ vipāko”ti.</p>
<p class='endsutta'><a class='ref ms' id='ms32Kv_1699' href='#ms32Kv_1699'>Ms 32Kv_1699</a>Jarāmaraṇaṃ vipākotikathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
