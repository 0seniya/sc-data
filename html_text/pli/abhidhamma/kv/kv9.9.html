<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv9.9' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Navamavagga</li>
</ul>
<h1>Nayathācittassavācātikathā</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms32Kv_1910' href='#ms32Kv_1910'>Ms 32Kv_1910</a><a class='ref msdiv' id='msdiv564' href='#msdiv564'>Msdiv 564</a><span class='rightview' title='Right view section'>☑</span> Na yathācittassa vācāti? Āmantā. Aphassakassa vācā avedanakassa vācā asaññakassa vācā acetanakassa vācā acittakassa vācāti? Na hevaṃ vattabbe … pe … nanu saphassakassa vācā savedanakassa vācā sasaññakassa vācā sacetanakassa vācā sacittakassa vācāti? Āmantā. Hañci saphassakassa vācā … pe … sacittakassa vācā, no ca vata re vattabbe—“na yathācittassa vācā”ti.</p>
<p><a class='ref sc' id='sc2' href='#sc2'>SC 2</a><a class='ref pts-vp-pli' id='pts-vp-pli415' href='#pts-vp-pli415'>PTS vp Pali 415</a><a class='ref ms' id='ms32Kv_1911' href='#ms32Kv_1911'>Ms 32Kv_1911</a><span class='rightview' title='Right view section'>☑</span> Na yathācittassa vācāti? Āmantā. <span class='var' id='note270' title='anāvajjantassa (bj, s1-3, mr) | anāvaṭṭantassa (pts1)'>Anāvaṭṭentassa</span> vācā … pe … anābhogassa vācā … pe … appaṇidahantassa vācāti? Na hevaṃ vattabbe … pe … nanu āvaṭṭentassa vācā ābhogassa vācā … pe … paṇidahantassa vācāti? Āmantā. Hañci āvaṭṭentassa vācā ābhogassa vācā paṇidahantassa vācā, no ca vata re vattabbe—“na yathācittassa vācā”ti.</p>
<p><a class='ref sc' id='sc3' href='#sc3'>SC 3</a><a class='ref ms' id='ms32Kv_1912' href='#ms32Kv_1912'>Ms 32Kv_1912</a><span class='rightview' title='Right view section'>☑</span> Na yathācittassa vācāti? Āmantā. Nanu vācā cittasamuṭṭhānā cittena sahajātā cittena saha ekuppādāti? Āmantā. Hañci vācā cittasamuṭṭhānā cittena sahajātā cittena saha ekuppādā, no ca vata re vattabbe—“na yathācittassa vācā”ti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms32Kv_1913' href='#ms32Kv_1913'>Ms 32Kv_1913</a><span class='rightview' title='Right view section'>☑</span> Na yathācittassa vācāti? Āmantā. Na bhaṇitukāmo bhaṇati, na kathetukāmo katheti, na ālapitukāmo ālapati, na voharitukāmo voharatīti? Na hevaṃ vattabbe … pe … nanu bhaṇitukāmo bhaṇati, kathetukāmo katheti, ālapitukāmo ālapati, voharitukāmo voharatīti? Āmantā. Hañci bhaṇitukāmo bhaṇati, kathetukāmo katheti, ālapitukāmo ālapati, voharitukāmo voharati, no ca vata re vattabbe—“na yathācittassa vācā”ti.</p>
<p><a class='ref sc' id='sc5' href='#sc5'>SC 5</a><a class='ref pts-vp-pli' id='pts-vp-pli416' href='#pts-vp-pli416'>PTS vp Pali 416</a><a class='ref ms' id='ms32Kv_1914' href='#ms32Kv_1914'>Ms 32Kv_1914</a><a class='ref msdiv' id='msdiv565' href='#msdiv565'>Msdiv 565</a><span class='wrongview' title='Wrong view section'>☒</span> Na vattabbaṃ—“na yathācittassa vācā”ti? Āmantā. Nanu atthi koci “aññaṃ bhaṇissāmī”ti aññaṃ bhaṇati, “aññaṃ kathessāmī”ti aññaṃ katheti, “aññaṃ ālapissāmī”ti aññaṃ ālapati, “aññaṃ voharissāmī”ti aññaṃ voharatīti? Āmantā. Hañci atthi koci “aññaṃ bhaṇissāmī”ti aññaṃ bhaṇati … pe … “aññaṃ voharissāmī”ti aññaṃ voharati, tena vata re vattabbe—“na yathācittassa vācā”ti.</p>
<p class='endsutta'><a class='ref ms' id='ms32Kv_1915' href='#ms32Kv_1915'>Ms 32Kv_1915</a>Na yathācittassa vācātikathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
