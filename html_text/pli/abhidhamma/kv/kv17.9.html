<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv17.9' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Sattarasamavagga</li>
</ul>
<h1>Navattabbaṃsaṃghassadinnaṃmahapphalantikathā</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms32Kv_2484' href='#ms32Kv_2484'>Ms 32Kv_2484</a><a class='ref msdiv' id='msdiv797' href='#msdiv797'>Msdiv 797</a><span class='rightview' title='Right view section'>☑</span> Na vattabbaṃ—“saṃghassa dinnaṃ mahapphalan”ti? Āmantā. Nanu saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassāti? Āmantā. Hañci saṃgho āhuneyyo … pe … anuttaraṃ puññakkhettaṃ lokassa, tena vata re vattabbe—“saṃghassa dinnaṃ mahapphalan”ti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_2485' href='#ms32Kv_2485'>Ms 32Kv_2485</a><span class='rightview' title='Right view section'>☑</span> Na vattabbaṃ—“saṃghassa dinnaṃ mahapphalan”ti? Āmantā. Nanu cattāro purisayugā aṭṭha purisapuggalā dakkhiṇeyyā vuttā bhagavatāti? Āmantā. Hañci cattāro purisayugā aṭṭha purisapuggalā dakkhiṇeyyā vuttā bhagavatā, tena vata re vattabbe—“saṃghassa dinnaṃ mahapphalan”ti.</p>
<p><a class='ref sc' id='sc3' href='#sc3'>SC 3</a><a class='ref pts-vp-pli' id='pts-vp-pli554' href='#pts-vp-pli554'></a><a class='ref ms' id='ms32Kv_2486' href='#ms32Kv_2486'>Ms 32Kv_2486</a><a class='ref msdiv' id='msdiv798' href='#msdiv798'>Msdiv 798</a><span class='rightview' title='Right view section'>☑</span> Na vattabbaṃ—“saṃghassa dinnaṃ mahapphalan”ti? Āmantā. Nanu vuttaṃ bhagavatā—“ saṃghe, gotami, dehi, saṃghe te dinne ahañceva pūjito bhavissāmi saṃgho cā”ti. Attheva suttantoti? Āmantā. Tena hi saṃghassa dinnaṃ mahapphalanti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms32Kv_2487' href='#ms32Kv_2487'>Ms 32Kv_2487</a><span class='rightview' title='Right view section'>☑</span> Na vattabbaṃ—“saṃghassa dinnaṃ mahapphalan”ti? Āmantā. Nanu sakko devānamindo bhagavantaṃ etadavoca—</p>
<blockquote class='gatha'>
<p><a class='ref sc' id='sc5' href='#sc5'>SC 5</a> <a class='ref ms' id='ms32Kv_2488' href='#ms32Kv_2488'>Ms 32Kv_2488</a>“Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
kattha dinnaṃ mahapphalan”ti.</p>
<p><a class='ref sc' id='sc6' href='#sc6'>SC 6</a><a class='ref ms' id='ms32Kv_2489' href='#ms32Kv_2489'>Ms 32Kv_2489</a>“Cattāro ca paṭipannā,<br>
cattāro ca phale ṭhitā;<br>
Esa saṃgho ujubhūto,<br>
paññāsīlasamāhito.</p>
<p><a class='ref sc' id='sc7' href='#sc7'>SC 7</a><a class='ref ms' id='ms32Kv_2490' href='#ms32Kv_2490'>Ms 32Kv_2490</a>Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
saṃghe dinnaṃ mahapphalanti.</p>
<p><a class='ref sc' id='sc8' href='#sc8'>SC 8</a> <a class='ref ms' id='ms32Kv_2491' href='#ms32Kv_2491'>Ms 32Kv_2491</a>Eso hi saṃgho vipulo mahaggato,<br>
Esappameyyo udadhīva sāgaro;<br>
Ete hi seṭṭhā <span class='var' id='note378' title='narasīhasāvakā (mr)' href='#note378' title='narasīhasāvakā (mr)'>naravīrasāvakā</span>,<br>
Pabhaṅkarā dhammamudīrayanti.</p>
<p><a class='ref sc' id='sc9' href='#sc9'>SC 9</a><a class='ref ms' id='ms32Kv_2492' href='#ms32Kv_2492'>Ms 32Kv_2492</a>Tesaṃ sudinnaṃ suhutaṃ suyiṭṭhaṃ,<br>
Ye saṃghamuddissa dadanti dānaṃ;<br>
Sā dakkhiṇā saṃghagatā patiṭṭhitā,<br>
Mahapphalā lokavidūna vaṇṇitā.</p>
<p><a class='ref sc' id='sc10' href='#sc10'>SC 10</a><a class='ref ms' id='ms32Kv_2493' href='#ms32Kv_2493'>Ms 32Kv_2493</a>Etādisaṃ yaññamanussarantā,<br>
Ye vedajātā <span class='var' id='note379' title='viharanti (bj, pts1, mr)' href='#note379' title='viharanti (bj, pts1, mr)'>vicaranti</span> loke;<br>
Vineyya maccheramalaṃ samūlaṃ,<br>
Aninditā saggamupenti ṭhānan”ti.</p>
</blockquote>
<p><a class='ref sc' id='sc11' href='#sc11'>SC 11</a><a class='ref pts-vp-pli' id='pts-vp-pli555' href='#pts-vp-pli555'></a><a class='ref ms' id='ms32Kv_2494' href='#ms32Kv_2494'>Ms 32Kv_2494</a>Attheva suttantoti? Āmantā. Tena hi saṃghassa dinnaṃ mahapphalanti.</p>
<p class='endsutta'><a class='ref ms' id='ms32Kv_2495' href='#ms32Kv_2495'>Ms 32Kv_2495</a>Na vattabbaṃ saṃghassa dinnaṃ mahapphalantikathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
