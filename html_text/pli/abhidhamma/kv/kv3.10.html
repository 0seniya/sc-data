<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv3.10' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Tatiyavagga</li>
</ul>
<h1>Saṃvarakathā</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms32Kv_1236' href='#ms32Kv_1236'>Ms 32Kv_1236</a><a class='ref msdiv' id='msdiv379' href='#msdiv379'>Msdiv 379</a><span class='rightview' title='Right view section'>☑</span> Atthi devesu saṃvaroti? Āmantā. Atthi devesu asaṃvaroti? Na hevaṃ vattabbe … pe ….</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_1237' href='#ms32Kv_1237'>Ms 32Kv_1237</a><span class='rightview' title='Right view section'>☑</span> Natthi devesu asaṃvaroti? Āmantā. Natthi devesu saṃvaroti? Na hevaṃ vattabbe … pe ….</p>
<p><a class='ref sc' id='sc3' href='#sc3'>SC 3</a><a class='ref ms' id='ms32Kv_1238' href='#ms32Kv_1238'>Ms 32Kv_1238</a><span class='rightview' title='Right view section'>☑</span> Nanu asaṃvarā saṃvaro sīlaṃ, atthi devesu saṃvaroti? Āmantā. Atthi devesu asaṃvaro, yamhā asaṃvarā saṃvaro sīlanti? Na hevaṃ vattabbe … pe ….</p>
<p><a class='ref sc' id='sc4' href='#sc4'>SC 4</a><a class='ref ms' id='ms32Kv_1239' href='#ms32Kv_1239'>Ms 32Kv_1239</a>Ājānāhi niggahaṃ. Hañci asaṃvarā saṃvaro sīlaṃ, atthi devesu saṃvaro, tena vata re vattabbe—“atthi devesu asaṃvaro, yamhā asaṃvarā saṃvaro sīlan”ti. Yaṃ tattha vadesi—“vattabbe kho—‘asaṃvarā saṃvaro sīlaṃ, atthi devesu saṃvaro’, no ca vattabbe—‘atthi devesu asaṃvaro, yamhā asaṃvarā saṃvaro sīlan’”ti micchā.</p>
<p><a class='ref sc' id='sc5' href='#sc5'>SC 5</a><a class='ref ms' id='ms32Kv_1240' href='#ms32Kv_1240'>Ms 32Kv_1240</a>No ce pana vattabbe—“atthi devesu asaṃvaro, yamhā asaṃvarā saṃvaro sīlan”ti, no ca vata re vattabbe—“asaṃvarā saṃvaro sīlaṃ, atthi devesu saṃvaro”ti. Yaṃ tattha vadesi—“vattabbe kho ‘asaṃvarā saṃvaro sīlaṃ, atthi devesu saṃvaro’, no ca vattabbe—‘atthi devesu asaṃvaro, yamhā asaṃvarā saṃvaro sīlan’”ti micchā.</p>
<p><a class='ref sc' id='sc6' href='#sc6'>SC 6</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 259</a><a class='ref ms' id='ms32Kv_1241' href='#ms32Kv_1241'>Ms 32Kv_1241</a><span class='rightview' title='Right view section'>☑</span> Atthi manussesu saṃvaro, atthi tattha asaṃvaroti? Āmantā. Atthi devesu saṃvaro, atthi tattha asaṃvaroti? Na hevaṃ vattabbe … pe ….</p>
<p><a class='ref sc' id='sc7' href='#sc7'>SC 7</a><a class='ref ms' id='ms32Kv_1242' href='#ms32Kv_1242'>Ms 32Kv_1242</a><span class='rightview' title='Right view section'>☑</span> Atthi devesu saṃvaro, natthi tattha asaṃvaroti? Āmantā. Atthi manussesu saṃvaro, natthi tattha asaṃvaroti? Na hevaṃ vattabbe … pe ….</p>
<p><a class='ref sc' id='sc8' href='#sc8'>SC 8</a><a class='ref ms' id='ms32Kv_1243' href='#ms32Kv_1243'>Ms 32Kv_1243</a><a class='ref msdiv' id='msdiv380' href='#msdiv380'>Msdiv 380</a><span class='rightview' title='Right view section'>☑</span> Atthi devesu pāṇātipātā veramaṇīti? Āmantā. Atthi devesu pāṇātipātoti? Na hevaṃ vattabbe … pe ….</p>
<p><a class='ref sc' id='sc9' href='#sc9'>SC 9</a><a class='ref ms' id='ms32Kv_1244' href='#ms32Kv_1244'>Ms 32Kv_1244</a><span class='rightview' title='Right view section'>☑</span> Atthi devesu surāmerayamajjapamādaṭṭhānā veramaṇīti? Āmantā. Atthi devesu surāmerayamajjapamādaṭṭhānanti? Na hevaṃ vattabbe … pe ….</p>
<p><a class='ref sc' id='sc10' href='#sc10'>SC 10</a><a class='ref ms' id='ms32Kv_1245' href='#ms32Kv_1245'>Ms 32Kv_1245</a><span class='rightview' title='Right view section'>☑</span> Natthi devesu pāṇātipātoti? Āmantā. Natthi devesu pāṇātipātā veramaṇīti? Na hevaṃ vattabbe … pe ….</p>
<p><a class='ref sc' id='sc11' href='#sc11'>SC 11</a><a class='ref ms' id='ms32Kv_1246' href='#ms32Kv_1246'>Ms 32Kv_1246</a><span class='rightview' title='Right view section'>☑</span> Natthi devesu surāmerayamajjapamādaṭṭhānanti? Āmantā. Natthi devesu surāmerayamajjapamādaṭṭhānā veramaṇīti? Na hevaṃ vattabbe … pe ….</p>
<p><a class='ref sc' id='sc12' href='#sc12'>SC 12</a><a class='ref ms' id='ms32Kv_1247' href='#ms32Kv_1247'>Ms 32Kv_1247</a><span class='rightview' title='Right view section'>☑</span> Atthi manussesu pāṇātipātā veramaṇi, atthi tattha pāṇātipātoti? Āmantā. Atthi devesu pāṇātipātā veramaṇi, atthi tattha pāṇātipātoti? Na hevaṃ vattabbe … pe ….</p>
<p><a class='ref sc' id='sc13' href='#sc13'>SC 13</a><a class='ref ms' id='ms32Kv_1248' href='#ms32Kv_1248'>Ms 32Kv_1248</a><span class='rightview' title='Right view section'>☑</span> Atthi manussesu surāmerayamajjapamādaṭṭhānā veramaṇi, atthi tattha surāmerayamajjapamādaṭṭhānanti? Āmantā. Atthi devesu surāmerayamajjapamādaṭṭhānā veramaṇi, atthi tattha surāmerayamajjapamādaṭṭhānanti? Na hevaṃ vattabbe … pe ….</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli1.350' href='#pts-vp-pli1.350'>PTS vp Pali 260</a><a class='ref ms' id='ms32Kv_1249' href='#ms32Kv_1249'>Ms 32Kv_1249</a><span class='rightview' title='Right view section'>☑</span> Atthi devesu pāṇātipātā veramaṇi, natthi tattha pāṇātipātoti? Āmantā. Atthi manussesu pāṇātipātā veramaṇi, natthi tattha pāṇātipātoti? Na hevaṃ vattabbe … pe ….</p>
<p><a class='ref sc' id='sc15' href='#sc15'>SC 15</a><a class='ref ms' id='ms32Kv_1250' href='#ms32Kv_1250'>Ms 32Kv_1250</a><span class='rightview' title='Right view section'>☑</span> Atthi devesu surāmerayamajjapamādaṭṭhānā veramaṇi, natthi tattha surāmerayamajjapamādaṭṭhānanti? Āmantā. Atthi manussesu surāmerayamajjapamādaṭṭhānā veramaṇi, natthi tattha surāmerayamajjapamādaṭṭhānanti? Na hevaṃ vattabbe … pe ….</p>
<p><a class='ref sc' id='sc16' href='#sc16'>SC 16</a><a class='ref ms' id='ms32Kv_1251' href='#ms32Kv_1251'>Ms 32Kv_1251</a><span class='wrongview' title='Wrong view section'>☒</span> Natthi devesu saṃvaroti? Āmantā. Sabbe devā pāṇātipātino adinnādāyino kāmesumicchācārino musāvādino surāmerayamajjapamādaṭṭhāyinoti? Na hevaṃ vattabbe … pe … tena hi atthi devesu saṃvaroti.</p>
<p class='endsutta'><a class='ref ms' id='ms32Kv_1252' href='#ms32Kv_1252'>Ms 32Kv_1252</a>Saṃvarakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
