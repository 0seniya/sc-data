<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv2.3' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Dutiyavagga</li>
</ul>
<h1>Kaṅkhākathā</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms32Kv_875' href='#ms32Kv_875'>Ms 32Kv_875</a><a class='ref msdiv' id='msdiv318' href='#msdiv318'>Msdiv 318</a><span class='rightview' title='Right view section'>☑</span> Atthi arahato kaṅkhāti? Āmantā. Atthi arahato vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇanti? Na hevaṃ vattabbe … pe ….</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_876' href='#ms32Kv_876'>Ms 32Kv_876</a><span class='rightview' title='Right view section'>☑</span> Natthi arahato vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇanti? Āmantā. Hañci natthi arahato vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇaṃ, no ca vata re vattabbe—“atthi arahato kaṅkhā”ti.</p>
<p><a class='ref sc' id='sc3' href='#sc3'>SC 3</a><a class='ref ms' id='ms32Kv_877' href='#ms32Kv_877'>Ms 32Kv_877</a><span class='rightview' title='Right view section'>☑</span> Atthi puthujjanassa kaṅkhā, atthi tassa vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇanti? Āmantā. Atthi arahato kaṅkhā, atthi tassa vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇanti? Na hevaṃ vattabbe … pe ….</p>
<p><a class='ref sc' id='sc4' href='#sc4'>SC 4</a><a class='ref pts-vp-pli' id='pts-vp-pli181' href='#pts-vp-pli181'></a><a class='ref ms' id='ms32Kv_878' href='#ms32Kv_878'>Ms 32Kv_878</a><span class='rightview' title='Right view section'>☑</span> Atthi arahato kaṅkhā, natthi tassa vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇanti? Āmantā. Atthi puthujjanassa kaṅkhā, natthi tassa vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇanti? Na hevaṃ vattabbe … pe ….</p>
<p><a class='ref sc' id='sc5' href='#sc5'>SC 5</a><a class='ref ms' id='ms32Kv_879' href='#ms32Kv_879'>Ms 32Kv_879</a><span class='rightview' title='Right view section'>☑</span> Atthi arahato kaṅkhāti? Āmantā. Atthi arahato satthari kaṅkhā, dhamme kaṅkhā, saṃghe kaṅkhā, sikkhāya kaṅkhā, pubbante kaṅkhā, aparante kaṅkhā, pubbantāparante kaṅkhā, idappaccayatāpaṭiccasamuppannesu dhammesu kaṅkhāti? Na hevaṃ vattabbe.</p>
<p><a class='ref sc' id='sc6' href='#sc6'>SC 6</a><a class='ref ms' id='ms32Kv_880' href='#ms32Kv_880'>Ms 32Kv_880</a><span class='rightview' title='Right view section'>☑</span> Natthi arahato satthari kaṅkhā, dhamme kaṅkhā … pe … idappaccayatāpaṭiccasamuppannesu dhammesu kaṅkhāti? Āmantā. Hañci natthi arahato satthari kaṅkhā, dhamme kaṅkhā … pe … idappaccayatāpaṭiccasamuppannesu dhammesu kaṅkhā, no ca vata re vattabbe—“atthi arahato kaṅkhā”ti.</p>
<p><a class='ref sc' id='sc7' href='#sc7'>SC 7</a><a class='ref ms' id='ms32Kv_881' href='#ms32Kv_881'>Ms 32Kv_881</a><span class='rightview' title='Right view section'>☑</span> Atthi puthujjanassa kaṅkhā, atthi tassa satthari kaṅkhā, dhamme kaṅkhā … pe … idappaccayatāpaṭiccasamuppannesu dhammesu kaṅkhāti? Āmantā. Atthi arahato kaṅkhā, atthi tassa satthari kaṅkhā, dhamme kaṅkhā … pe … idappaccayatāpaṭiccasamuppannesu dhammesu kaṅkhāti? Na hevaṃ vattabbe.</p>
<p><a class='ref sc' id='sc8' href='#sc8'>SC 8</a><a class='ref ms' id='ms32Kv_882' href='#ms32Kv_882'>Ms 32Kv_882</a><span class='rightview' title='Right view section'>☑</span> Atthi arahato kaṅkhā, natthi tassa satthari kaṅkhā, dhamme kaṅkhā … pe … idappaccayatāpaṭiccasamuppannesu dhammesu kaṅkhāti? Āmantā. Atthi puthujjanassa kaṅkhā, natthi tassa satthari kaṅkhā, dhamme kaṅkhā … pe … idappaccayatāpaṭiccasamuppannesu dhammesu kaṅkhāti? Na hevaṃ vattabbe.</p>
<p><a class='ref sc' id='sc9' href='#sc9'>SC 9</a><a class='ref pts-vp-pli' id='pts-vp-pli182' href='#pts-vp-pli182'></a><a class='ref ms' id='ms32Kv_883' href='#ms32Kv_883'>Ms 32Kv_883</a><a class='ref msdiv' id='msdiv319' href='#msdiv319'>Msdiv 319</a><span class='rightview' title='Right view section'>☑</span> Atthi arahato kaṅkhāti? Āmantā. Nanu arahato rāgo pahīno ucchinnamūlo tālāvatthukato anabhāvaṃkato āyatiṃ anuppādadhammoti? Āmantā. Hañci arahato rāgo pahīno ucchinnamūlo tālāvatthukato anabhāvaṃkato āyatiṃ anuppādadhammo, no ca vata re vattabbe—“atthi arahato kaṅkhā”ti.</p>
<p><a class='ref sc' id='sc10' href='#sc10'>SC 10</a><a class='ref ms' id='ms32Kv_884' href='#ms32Kv_884'>Ms 32Kv_884</a><span class='rightview' title='Right view section'>☑</span> Atthi arahato kaṅkhāti? Āmantā. Nanu arahato doso pahīno … pe … moho pahīno … pe … anottappaṃ pahīnaṃ … pe … rāgappahānāya maggo bhāvito … pe … bojjhaṅgā bhāvitā … pe … dosappahānāya … pe … anottappapahānāya maggo bhāvito … pe … bojjhaṅgā bhāvitā; nanu arahā vītarāgo vītadoso vītamoho … pe … sacchikātabbaṃ sacchikatanti? Āmantā. Hañci arahā vītarāgo vītadoso vītamoho … pe … sacchikātabbaṃ sacchikataṃ, no ca vata re vattabbe—“atthi arahato kaṅkhā”ti.</p>
<p><a class='ref sc' id='sc11' href='#sc11'>SC 11</a><a class='ref pts-vp-pli' id='pts-vp-pli183' href='#pts-vp-pli183'></a><a class='ref ms' id='ms32Kv_885' href='#ms32Kv_885'>Ms 32Kv_885</a><a class='ref msdiv' id='msdiv320' href='#msdiv320'>Msdiv 320</a><span class='rightview' title='Right view section'>☑</span> Atthi arahato kaṅkhāti? Sadhammakusalassa arahato atthi kaṅkhā, paradhammakusalassa arahato natthi kaṅkhāti. Sadhammakusalassa arahato atthi kaṅkhāti? Āmantā. Paradhammakusalassa arahato atthi kaṅkhāti? Na hevaṃ vattabbe … pe ….</p>
<p><a class='ref sc' id='sc12' href='#sc12'>SC 12</a><a class='ref ms' id='ms32Kv_886' href='#ms32Kv_886'>Ms 32Kv_886</a><span class='rightview' title='Right view section'>☑</span> Paradhammakusalassa arahato natthi kaṅkhāti? Āmantā. Sadhammakusalassa arahato natthi kaṅkhāti? Na hevaṃ vattabbe … pe ….</p>
<p><a class='ref sc' id='sc13' href='#sc13'>SC 13</a><a class='ref ms' id='ms32Kv_887' href='#ms32Kv_887'>Ms 32Kv_887</a><span class='rightview' title='Right view section'>☑</span> Sadhammakusalassa arahato rāgo pahīno, atthi tassa kaṅkhāti? Āmantā. Paradhammakusalassa arahato rāgo pahīno, atthi tassa kaṅkhāti? Na hevaṃ vattabbe … pe ….</p>
<p><a class='ref sc' id='sc14' href='#sc14'>SC 14</a><a class='ref pts-vp-pli' id='pts-vp-pli184' href='#pts-vp-pli184'></a><a class='ref ms' id='ms32Kv_888' href='#ms32Kv_888'>Ms 32Kv_888</a><span class='rightview' title='Right view section'>☑</span> Sadhammakusalassa arahato doso pahīno … pe … moho pahīno … pe … anottappaṃ pahīnaṃ … pe … rāgappahānāya maggo bhāvito … pe … bojjhaṅgā bhāvitā … pe … dosappahānāya … pe … mohappahānāya … pe … anottappapahānāya maggo bhāvito … pe … bojjhaṅgā bhāvitā … pe … sadhammakusalo arahā vītarāgo vītadoso vītamoho … pe … sacchikātabbaṃ sacchikataṃ, atthi tassa kaṅkhāti? Āmantā. Paradhammakusalo arahā vītarāgo vītadoso vītamoho … pe … sacchikātabbaṃ sacchikataṃ, atthi tassa kaṅkhāti? Na hevaṃ vattabbe … pe … paradhammakusalassa arahato rāgo pahīno, natthi tassa kaṅkhāti? Āmantā. Sadhammakusalassa arahato rāgo pahīno, natthi tassa kaṅkhāti? Na hevaṃ vattabbe … pe ….</p>
<p><a class='ref sc' id='sc15' href='#sc15'>SC 15</a><a class='ref ms' id='ms32Kv_889' href='#ms32Kv_889'>Ms 32Kv_889</a><span class='rightview' title='Right view section'>☑</span> Paradhammakusalassa arahato doso pahīno … pe … moho pahīno … pe … anottappaṃ pahīnaṃ … pe … rāgappahānāya maggo bhāvito … pe … bojjhaṅgā bhāvitā … pe … dosappahānāya … pe … mohappahānāya … pe … anottappapahānāya maggo bhāvito … pe … bojjhaṅgā bhāvitā … pe … paradhammakusalo arahā vītarāgo vītadoso vītamoho … pe … sacchikātabbaṃ sacchikataṃ, natthi tassa kaṅkhāti? Āmantā. Sadhammakusalo arahā vītarāgo vītadoso vītamoho … pe … sacchikātabbaṃ sacchikataṃ, natthi tassa kaṅkhāti? Na hevaṃ vattabbe … pe ….</p>
<p><a class='ref sc' id='sc16' href='#sc16'>SC 16</a><a class='ref pts-vp-pli' id='pts-vp-pli185' href='#pts-vp-pli185'></a><a class='ref ms' id='ms32Kv_890' href='#ms32Kv_890'>Ms 32Kv_890</a><a class='ref msdiv' id='msdiv321' href='#msdiv321'>Msdiv 321</a><span class='rightview' title='Right view section'>☑</span> Atthi arahato kaṅkhāti? Āmantā. Nanu vuttaṃ bhagavatā—“ jānatohaṃ, bhikkhave, passato āsavānaṃ khayaṃ vadāmi, no ajānato no apassato. Kiñca, bhikkhave, jānato kiṃ passato āsavānaṃ khayo hoti? ‘Iti rūpaṃ’ … pe … ‘iti viññāṇassa atthaṅgamo’ti—evaṃ kho, bhikkhave, jānato evaṃ passato āsavānaṃ khayo hotī”ti. Attheva suttantoti? Āmantā. Tena hi na vattabbaṃ—“atthi arahato kaṅkhā”ti.</p>
<p><a class='ref sc' id='sc17' href='#sc17'>SC 17</a><a class='ref ms' id='ms32Kv_891' href='#ms32Kv_891'>Ms 32Kv_891</a><span class='rightview' title='Right view section'>☑</span> Atthi arahato kaṅkhāti? Āmantā. Nanu vuttaṃ bhagavatā—“jānatohaṃ, bhikkhave, passato āsavānaṃ khayaṃ vadāmi, no ajānato no apassato. Kiñca, bhikkhave, jānato kiṃ passato āsavānaṃ khayo hoti? ‘Idaṃ dukkhan’ti, bhikkhave … pe … ‘ayaṃ dukkhanirodhagāminī paṭipadā’ti jānato passato āsavānaṃ khayo hoti. Evaṃ kho, bhikkhave, jānato evaṃ passato āsavānaṃ khayo hotī”ti. Attheva suttantoti? Āmantā. Tena hi na vattabbaṃ—“atthi arahato kaṅkhā”ti.</p>
<p><a class='ref sc' id='sc18' href='#sc18'>SC 18</a><a class='ref ms' id='ms32Kv_892' href='#ms32Kv_892'>Ms 32Kv_892</a><span class='rightview' title='Right view section'>☑</span> Atthi arahato kaṅkhāti? Āmantā. Nanu vuttaṃ bhagavatā—“sabbaṃ, bhikkhave, anabhijānaṃ aparijānaṃ avirājayaṃ appajahaṃ abhabbo dukkhakkhayāya; sabbañca kho, bhikkhave, abhijānaṃ parijānaṃ virājayaṃ pajahaṃ bhabbo dukkhakkhayāyā”ti. Attheva suttantoti? Āmantā. Tena hi na vattabbaṃ—“atthi arahato kaṅkhā”ti.</p>
<p><a class='ref sc' id='sc19' href='#sc19'>SC 19</a><a class='ref pts-vp-pli' id='pts-vp-pli186' href='#pts-vp-pli186'></a><a class='ref ms' id='ms32Kv_893' href='#ms32Kv_893'>Ms 32Kv_893</a><span class='rightview' title='Right view section'>☑</span> Atthi arahato kaṅkhāti? Āmantā. Nanu vuttaṃ bhagavatā—“sahāvassa dassanasampadāya … pe … chaccābhiṭhānāni abhabba kātun”ti. Attheva suttantoti? Āmantā. Tena hi na vattabbaṃ—“atthi arahato kaṅkhā”ti.</p>
<p><a class='ref sc' id='sc20' href='#sc20'>SC 20</a><a class='ref ms' id='ms32Kv_894' href='#ms32Kv_894'>Ms 32Kv_894</a><span class='rightview' title='Right view section'>☑</span> Atthi arahato kaṅkhāti? Āmantā. Nanu vuttaṃ bhagavatā—“yasmiṃ, bhikkhave, samaye ariyasāvakassa virajaṃ vītamalaṃ dhammacakkhuṃ udapādi—‘yaṃ kiñci samudayadhammaṃ sabbaṃ taṃ nirodhadhamman’ti, saha dassanuppādā, bhikkhave, ariyasāvakassa tīṇi saṃyojanāni pahīyanti—sakkāyadiṭṭhi, vicikicchā, sīlabbataparāmāso”ti. Attheva suttantoti? Āmantā. Tena hi na vattabbaṃ—“atthi arahato kaṅkhā”ti.</p>
<p><a class='ref sc' id='sc21' href='#sc21'>SC 21</a><a class='ref ms' id='ms32Kv_895' href='#ms32Kv_895'>Ms 32Kv_895</a><span class='rightview' title='Right view section'>☑</span> Atthi arahato kaṅkhāti? Āmantā. Nanu vuttaṃ bhagavatā—</p>
<blockquote class='gatha'>
<p><a class='ref sc' id='sc22' href='#sc22'>SC 22</a> <a class='ref ms' id='ms32Kv_896' href='#ms32Kv_896'>Ms 32Kv_896</a>“Yadā have pātubhavanti dhammā,<br>
Ātāpino jhāyato brāhmaṇassa;<br>
Athassa kaṅkhā vapayanti sabbā,<br>
Yato pajānāti sahetudhammanti.</p>
<p><a class='ref sc' id='sc23' href='#sc23'>SC 23</a><a class='ref ms' id='ms32Kv_897' href='#ms32Kv_897'>Ms 32Kv_897</a>Yadā have pātubhavanti dhammā,<br>
Ātāpino jhāyato brāhmaṇassa;<br>
Athassa kaṅkhā vapayanti sabbā,<br>
Yato khayaṃ paccayānaṃ avedīti.</p>
<p><a class='ref sc' id='sc24' href='#sc24'>SC 24</a><a class='ref ms' id='ms32Kv_898' href='#ms32Kv_898'>Ms 32Kv_898</a>Yadā have pātubhavanti dhammā,<br>
Ātāpino jhāyato brāhmaṇassa;<br>
Vidhūpayaṃ tiṭṭhati mārasenaṃ,<br>
<span class='var' id='note138' title='suriyova (bj, s1-3, km, pts1)' href='#note138' title='suriyova (bj, s1-3, km, pts1)'>Sūriyova</span> obhāsayamantalikkhanti.</p>
<p><a class='ref sc' id='sc25' href='#sc25'>SC 25</a> <a class='ref pts-vp-pli' id='pts-vp-pli187' href='#pts-vp-pli187'></a><a class='ref ms' id='ms32Kv_899' href='#ms32Kv_899'>Ms 32Kv_899</a>Yā kāci kaṅkhā idha vā huraṃ vā,<br>
Sakavediyā vā paravediyā vā;<br>
<span class='var' id='note140' title='ye jhāyino (^ud5.7#1 [Kaṅkhārevatasutta])' href='#note140' title='ye jhāyino (^ud5.7#1 [Kaṅkhārevatasutta])'>Jhāyino</span> tā pajahanti sabbā,<br>
Ātāpino brahmacariyaṃ carantāti.</p>
<p><a class='ref sc' id='sc26' href='#sc26'>SC 26</a> <a class='ref ms' id='ms32Kv_900' href='#ms32Kv_900'>Ms 32Kv_900</a>Ye kaṅkhāsamatikkantā,<br>
kaṅkhābhūtesu pāṇisu;<br>
Asaṃsayā visaṃyuttā,<br>
tesu dinnaṃ mahapphalanti.</p>
<p><a class='ref sc' id='sc27' href='#sc27'>SC 27</a><a class='ref ms' id='ms32Kv_901' href='#ms32Kv_901'>Ms 32Kv_901</a>Etādisī dhammapakāsanettha,<br>
Na tattha kiṃ kaṅkhati koci sāvako;<br>
<span class='var' id='note142' title='nittiṇṇaoghaṃ (bj, s1-3, km) | nitiṇṇaoghaṃ (pts1, mr)' href='#note142' title='nittiṇṇaoghaṃ (bj, s1-3, km) | nitiṇṇaoghaṃ (pts1, mr)'>Nitthiṇṇaoghaṃ</span> vicikicchachinnaṃ,<br>
Buddhaṃ namassāma jinaṃ janindā”ti.</p>
</blockquote>
<p><a class='ref sc' id='sc28' href='#sc28'>SC 28</a><a class='ref ms' id='ms32Kv_902' href='#ms32Kv_902'>Ms 32Kv_902</a>Attheva suttantoti? Āmantā. Tena hi na vattabbaṃ—“atthi arahato kaṅkhā”ti.</p>
<p><a class='ref sc' id='sc29' href='#sc29'>SC 29</a><a class='ref ms' id='ms32Kv_903' href='#ms32Kv_903'>Ms 32Kv_903</a><span class='wrongview' title='Wrong view section'>☒</span> Na vattabbaṃ—“atthi arahato kaṅkhā”ti? Āmantā. Nanu arahā itthipurisānaṃ nāmagotte kaṅkheyya, maggāmagge kaṅkheyya, tiṇakaṭṭhavanappatīnaṃ nāme kaṅkheyyāti? Āmantā. Hañci arahā itthipurisānaṃ nāmagotte kaṅkheyya, maggāmagge kaṅkheyya, tiṇakaṭṭhavanappatīnaṃ nāme kaṅkheyya; tena vata re vattabbe— “atthi arahato kaṅkhā”ti.</p>
<p><a class='ref sc' id='sc30' href='#sc30'>SC 30</a><a class='ref ms' id='ms32Kv_904' href='#ms32Kv_904'>Ms 32Kv_904</a><span class='rightview' title='Right view section'>☑</span> Arahā itthipurisānaṃ nāmagotte kaṅkheyya, maggāmagge kaṅkheyya, tiṇakaṭṭhavanappatīnaṃ nāme kaṅkheyyāti, atthi arahato kaṅkhāti? Āmantā. Arahā sotāpattiphale vā sakadāgāmiphale vā anāgāmiphale vā arahatte vā kaṅkheyyāti? Na hevaṃ vattabbe … pe ….</p>
<p class='endsutta'><a class='ref ms' id='ms32Kv_905' href='#ms32Kv_905'>Ms 32Kv_905</a>Kaṅkhākathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
