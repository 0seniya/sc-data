<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv22.4' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Bāvīsatimavagga</li>
</ul>
<h1>Dhammābhisamayakathā</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli616' href='#pts-vp-pli616'>PTS vp Pali 616</a><a class='ref ms' id='ms32Kv_2749' href='#ms32Kv_2749'>Ms 32Kv_2749</a><a class='ref msdiv' id='msdiv897' href='#msdiv897'>Msdiv 897</a><span class='rightview' title='Right view section'>☑</span> Atthi gabbhaseyyāya dhammābhisamayoti? Āmantā. Atthi gabbhaseyyāya dhammadesanā, dhammassavanaṃ, dhammasākacchā, paripucchā, sīlasamādānaṃ, indriyesu guttadvāratā, bhojane mattaññutā, pubbarattāpararattaṃ jāgariyānuyogoti? Na hevaṃ vattabbe … pe … natthi gabbhaseyyāya dhammadesanā, dhammassavanaṃ … pe … pubbarattāpararattaṃ jāgariyānuyogoti? Āmantā. Hañci natthi gabbhaseyyāya dhammadesanā, dhammassavanaṃ … pe … pubbarattāpararattaṃ jāgariyānuyogo, no ca vata re vattabbe—“atthi gabbhaseyyāya dhammābhisamayo”ti.</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_2750' href='#ms32Kv_2750'>Ms 32Kv_2750</a><span class='rightview' title='Right view section'>☑</span> Atthi gabbhaseyyāya dhammābhisamayoti? Āmantā. Nanu dve paccayā sammādiṭṭhiyā uppādāya—parato ca ghoso, yoniso ca manasikāroti? Āmantā. Hañci dve paccayā sammādiṭṭhiyā uppādāya—parato ca ghoso, yoniso ca manasikāro, no ca vata re vattabbe—“atthi gabbhaseyyāya dhammābhisamayo”ti.</p>
<p><a class='ref sc' id='sc3' href='#sc3'>SC 3</a><a class='ref ms' id='ms32Kv_2751' href='#ms32Kv_2751'>Ms 32Kv_2751</a><span class='rightview' title='Right view section'>☑</span> Atthi gabbhaseyyāya dhammābhisamayoti? Āmantā. Suttassa pamattassa muṭṭhassatissa asampajānassa dhammābhisamayoti? Na hevaṃ vattabbe … pe ….</p>
<p class='endsutta'><a class='ref ms' id='ms32Kv_2752' href='#ms32Kv_2752'>Ms 32Kv_2752</a>Dhammābhisamayakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
