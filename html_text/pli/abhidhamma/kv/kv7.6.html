<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv7.6' lang='pli'>
<header>
<ul>
<li class='division'>Kathāvatthu</li>
<li>Mahāpaṇṇāsaka</li>
<li>Sattamavagga</li>
</ul>
<h1>Itodinnakathā</h1>
</header>
<p><a class='ref sc' id='sc1' href='#sc1'>SC 1</a><a class='ref ms' id='ms32Kv_1660' href='#ms32Kv_1660'>Ms 32Kv_1660</a><a class='ref msdiv' id='msdiv488' href='#msdiv488'>Msdiv 488</a><span class='rightview' title='Right view section'>☑</span> Ito dinnena tattha yāpentīti? Āmantā. Ito cīvaraṃ denti taṃ cīvaraṃ tattha paribhuñjantīti? Na hevaṃ vattabbe … pe … ito piṇḍapātaṃ denti, ito senāsanaṃ denti, ito gilānapaccayabhesajjaparikkhāraṃ denti, ito khādanīyaṃ denti, ito bhojanīyaṃ denti, ito pānīyaṃ denti; taṃ pānīyaṃ tattha paribhuñjantīti? Na hevaṃ vattabbe … pe ….</p>
<p><a class='ref sc' id='sc2' href='#sc2'>SC 2</a><a class='ref ms' id='ms32Kv_1661' href='#ms32Kv_1661'>Ms 32Kv_1661</a><span class='rightview' title='Right view section'>☑</span> Ito dinnena tattha yāpentīti? Āmantā. Añño aññassa kārako parakataṃ sukhadukkhaṃ añño karoti, añño paṭisaṃvedetīti? Na hevaṃ vattabbe … pe ….</p>
<p><a class='ref sc' id='sc3' href='#sc3'>SC 3</a><a class='ref ms' id='ms32Kv_1662' href='#ms32Kv_1662'>Ms 32Kv_1662</a><a class='ref msdiv' id='msdiv489' href='#msdiv489'>Msdiv 489</a><span class='wrongview' title='Wrong view section'>☒</span> Na vattabbaṃ—“ito dinnena tattha yāpentī”ti? Āmantā. Nanu petā attano atthāya dānaṃ dentaṃ anumodenti, cittaṃ pasādenti, pītiṃ uppādenti, somanassaṃ paṭilabhantīti? Āmantā. Hañci petā attano atthāya dānaṃ dentaṃ anumodenti, cittaṃ pasādenti, pītiṃ uppādenti, somanassaṃ paṭilabhanti; tena vata re vattabbe—“ito dinnena tattha yāpentī”ti.</p>
<p><a class='ref sc' id='sc4' href='#sc4'>SC 4</a><a class='ref ms' id='ms32Kv_1663' href='#ms32Kv_1663'>Ms 32Kv_1663</a><a class='ref msdiv' id='msdiv490' href='#msdiv490'>Msdiv 490</a><span class='wrongview' title='Wrong view section'>☒</span> Na vattabbaṃ—“ito dinnena tattha yāpentī”ti? Āmantā. Nanu vuttaṃ bhagavatā—</p>
<blockquote class='gatha'>
<p><a class='ref sc' id='sc5' href='#sc5'>SC 5</a> <a class='ref pts-vp-pli' id='pts-vp-pli348' href='#pts-vp-pli348'>PTS vp Pali 348</a><a class='ref ms' id='ms32Kv_1664' href='#ms32Kv_1664'>Ms 32Kv_1664</a>“Unname udakaṃ vuṭṭhaṃ,<br>
yathāninnaṃ pavattati;<br>
Evameva ito dinnaṃ,<br>
petānaṃ upakappati.</p>
<p><a class='ref sc' id='sc6' href='#sc6'>SC 6</a><a class='ref ms' id='ms32Kv_1665' href='#ms32Kv_1665'>Ms 32Kv_1665</a>Yathā vārivahā pūrā,<br>
paripūrenti sāgaraṃ;<br>
Evameva ito dinnaṃ,<br>
petānaṃ upakappati.</p>
<p><a class='ref sc' id='sc7' href='#sc7'>SC 7</a><a class='ref ms' id='ms32Kv_1666' href='#ms32Kv_1666'>Ms 32Kv_1666</a>Na hi tattha kasī atthi,<br>
gorakkhettha na vijjati;<br>
Vaṇijjā tādisī natthi,<br>
hiraññena <span class='var' id='note242' title='kayakkayaṃ (pts1)' href='#note242' title='kayakkayaṃ (pts1)'>kayākayaṃ</span>;<br>
Ito dinnena yāpenti,<br>
petā kālaṅkatā tahin”ti.</p>
</blockquote>
<p><a class='ref sc' id='sc8' href='#sc8'>SC 8</a><a class='ref ms' id='ms32Kv_1667' href='#ms32Kv_1667'>Ms 32Kv_1667</a>Attheva suttantoti? Āmantā. Tena hi ito dinnena tattha yāpentīti.</p>
<p><a class='ref sc' id='sc9' href='#sc9'>SC 9</a><a class='ref ms' id='ms32Kv_1668' href='#ms32Kv_1668'>Ms 32Kv_1668</a><a class='ref msdiv' id='msdiv491' href='#msdiv491'>Msdiv 491</a><span class='wrongview' title='Wrong view section'>☒</span> Na vattabbaṃ—“ito dinnena tattha yāpentī”ti? Āmantā. Nanu vuttaṃ bhagavatā—“ pañcimāni, bhikkhave, ṭhānāni sampassantā mātāpitaro puttaṃ icchanti kule jāyamānaṃ. Katamāni pañca? Bhaṭo vā no bharissati, kiccaṃ vā no karissati, kulavaṃso ciraṃ ṭhassati, dāyajjaṃ paṭipajjissati, atha vā pana petānaṃ kālaṅkatānaṃ dakkhiṇaṃ anuppadassati—imāni kho, bhikkhave, pañca ṭhānāni sampassantā mātāpitaro puttaṃ icchanti kule jāyamānanti.</p>
<blockquote class='gatha'>
<p><a class='ref sc' id='sc10' href='#sc10'>SC 10</a><a class='ref ms' id='ms32Kv_1669' href='#ms32Kv_1669'>Ms 32Kv_1669</a>Pañca ṭhānāni sampassaṃ,<br>
puttaṃ icchanti paṇḍitā;<br>
Bhaṭo vā no bharissati,<br>
kiccaṃ vā no karissati.</p>
<p><a class='ref sc' id='sc11' href='#sc11'>SC 11</a><a class='ref pts-vp-pli' id='pts-vp-pli349' href='#pts-vp-pli349'>PTS vp Pali 349</a><a class='ref ms' id='ms32Kv_1670' href='#ms32Kv_1670'>Ms 32Kv_1670</a>Kulavaṃso ciraṃ tiṭṭhe,<br>
dāyajjaṃ paṭipajjati;<br>
Atha vā pana petānaṃ,<br>
dakkhiṇaṃ anuppadassati.</p>
<p><a class='ref sc' id='sc12' href='#sc12'>SC 12</a><a class='ref ms' id='ms32Kv_1671' href='#ms32Kv_1671'>Ms 32Kv_1671</a>Ṭhānānetāni sampassaṃ,<br>
puttaṃ icchanti paṇḍitā;<br>
Tasmā santo sappurisā,<br>
kataññū katavedino.</p>
<p><a class='ref sc' id='sc13' href='#sc13'>SC 13</a><a class='ref ms' id='ms32Kv_1672' href='#ms32Kv_1672'>Ms 32Kv_1672</a>Bharanti mātāpitaro,<br>
pubbe katamanussaraṃ;<br>
Karonti tesaṃ kiccāni,<br>
yathā taṃ pubbakārinaṃ.</p>
<p><a class='ref sc' id='sc14' href='#sc14'>SC 14</a><a class='ref ms' id='ms32Kv_1673' href='#ms32Kv_1673'>Ms 32Kv_1673</a>Ovādakārī bhaṭaposī,<br>
kulavaṃsaṃ ahāpayaṃ;<br>
Saddho sīlena sampanno,<br>
putto hoti pasaṃsiyo”ti.</p>
</blockquote>
<p><a class='ref sc' id='sc15' href='#sc15'>SC 15</a><a class='ref ms' id='ms32Kv_1674' href='#ms32Kv_1674'>Ms 32Kv_1674</a>Attheva suttantoti? Āmantā. Tena hi ito dinnena tattha yāpentīti.</p>
<p class='endsutta'><a class='ref ms' id='ms32Kv_1675' href='#ms32Kv_1675'>Ms 32Kv_1675</a>Ito dinnakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
