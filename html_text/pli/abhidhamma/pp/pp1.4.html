<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pp1.4' lang='pli'>
<header>
<ul>
<li class='division'>Puggalapaññatti</li>
<li>Mātikā</li>
</ul>
<h1>1.4. Catukkauddesa</h1>
</header>
<p><a class='ref sc' id='sc1'>SC 1</a><a class='ref ms' id='ms31Pu_111'>Ms 31Pu_111</a><a class='ref msdiv' id='msdiv10'>Msdiv 10</a><strong>Cattāro puggalā—</strong></p>
<p><a class='ref sc' id='sc2'>SC 2</a><a class='ref ms' id='ms31Pu_112'>Ms 31Pu_112</a>Asappuriso, asappurisena asappurisataro, sappuriso, sappurisena sappurisataro. (1)</p>
<p><a class='ref sc' id='sc3'>SC 3</a><a class='ref ms' id='ms31Pu_113'>Ms 31Pu_113</a>Pāpo, pāpena pāpataro, kalyāṇo, kalyāṇena kalyāṇataro. (2)</p>
<p><a class='ref sc' id='sc4'>SC 4</a><a class='pts' id='pts6'></a><a class='ref ms' id='ms31Pu_114'>Ms 31Pu_114</a>Pāpadhammo, pāpadhammena pāpadhammataro, kalyāṇadhammo, kalyāṇadhammena kalyāṇadhammataro. (3)</p>
<p><a class='ref sc' id='sc5'>SC 5</a><a class='ref ms' id='ms31Pu_115'>Ms 31Pu_115</a>Sāvajjo, vajjabahulo, <span class='var' id='note10' title='appasāvajjo (s1-3, pts1, mr)'>appavajjo</span>, anavajjo. (4)</p>
<p><a class='ref sc' id='sc6'>SC 6</a><a class='ref ms' id='ms31Pu_116'>Ms 31Pu_116</a>Ugghaṭitaññū, <span class='var' id='note11' title='vipacitaññū (si) | vipaccitaññū (pts1)'>vipañcitaññū</span>, neyyo, padaparamo. (5)</p>
<p><a class='ref sc' id='sc7'>SC 7</a><a class='ref ms' id='ms31Pu_117'>Ms 31Pu_117</a>Yuttappaṭibhāno, no muttappaṭibhāno, muttappaṭibhāno, no yuttappaṭibhāno, yuttappaṭibhāno ca muttappaṭibhāno ca, neva yuttappaṭibhāno no muttappaṭibhāno. (6)</p>
<p><a class='ref sc' id='sc8'>SC 8</a><a class='ref ms' id='ms31Pu_118'>Ms 31Pu_118</a>Cattāro dhammakathikā puggalā. (7)</p>
<p><a class='ref sc' id='sc9'>SC 9</a><a class='ref ms' id='ms31Pu_119'>Ms 31Pu_119</a>Cattāro valāhakūpamā puggalā. (8)</p>
<p><a class='ref sc' id='sc10'>SC 10</a><a class='ref ms' id='ms31Pu_120'>Ms 31Pu_120</a>Cattāro mūsikūpamā puggalā. (9)</p>
<p><a class='ref sc' id='sc11'>SC 11</a><a class='ref ms' id='ms31Pu_121'>Ms 31Pu_121</a>Cattāro ambūpamā puggalā. (10)</p>
<p><a class='ref sc' id='sc12'>SC 12</a><a class='ref ms' id='ms31Pu_122'>Ms 31Pu_122</a>Cattāro kumbhūpamā puggalā. (11)</p>
<p><a class='ref sc' id='sc13'>SC 13</a><a class='ref ms' id='ms31Pu_123'>Ms 31Pu_123</a>Cattāro udakarahadūpamā puggalā. (12)</p>
<p><a class='ref sc' id='sc14'>SC 14</a><a class='ref ms' id='ms31Pu_124'>Ms 31Pu_124</a>Cattāro <span class='var' id='note12' title='balivaddūpamā (bj, pts1) | balibaddhūpamā (s1-3)'>balībaddūpamā</span> puggalā. (13)</p>
<p><a class='ref sc' id='sc15'>SC 15</a><a class='ref ms' id='ms31Pu_125'>Ms 31Pu_125</a>Cattāro <span class='var' id='note13' title='āsivisūpamā (bj, s1-3)'>āsīvisūpamā</span> puggalā. (14)</p>
<p><a class='ref sc' id='sc16'>SC 16</a><a class='ref ms' id='ms31Pu_126'>Ms 31Pu_126</a>Atthekacco puggalo ananuvicca apariyogāhetvā avaṇṇārahassa vaṇṇaṃ bhāsitā hoti, atthekacco puggalo ananuvicca apariyogāhetvā vaṇṇārahassa avaṇṇaṃ bhāsitā hoti, atthekacco puggalo ananuvicca apariyogāhetvā appasādanīye ṭhāne pasādaṃ upadaṃsitā hoti, atthekacco puggalo ananuvicca apariyogāhetvā pasādanīye ṭhāne appasādaṃ upadaṃsitā hoti. (15)</p>
<p><a class='ref sc' id='sc17'>SC 17</a><a class='ref ms' id='ms31Pu_127'>Ms 31Pu_127</a>Atthekacco puggalo anuvicca pariyogāhetvā avaṇṇārahassa avaṇṇaṃ bhāsitā hoti, atthekacco puggalo anuvicca pariyogāhetvā vaṇṇārahassa vaṇṇaṃ bhāsitā hoti, atthekacco puggalo anuvicca pariyogāhetvā appasādanīye ṭhāne appasādaṃ upadaṃsitā hoti, atthekacco puggalo anuvicca pariyogāhetvā pasādanīye ṭhāne pasādaṃ upadaṃsitā hoti. (16)</p>
<p><a class='ref sc' id='sc18'>SC 18</a><a class='pts' id='pts7'></a><a class='ref ms' id='ms31Pu_128'>Ms 31Pu_128</a>Atthekacco puggalo avaṇṇārahassa avaṇṇaṃ bhāsitā hoti bhūtaṃ tacchaṃ kālena, no ca kho vaṇṇārahassa vaṇṇaṃ bhāsitā hoti bhūtaṃ tacchaṃ kālena; atthekacco puggalo vaṇṇārahassa vaṇṇaṃ bhāsitā hoti bhūtaṃ tacchaṃ kālena, no ca kho avaṇṇārahassa avaṇṇaṃ bhāsitā hoti bhūtaṃ tacchaṃ kālena; atthekacco puggalo avaṇṇārahassa ca avaṇṇaṃ bhāsitā hoti bhūtaṃ tacchaṃ kālena; vaṇṇārahassa ca vaṇṇaṃ bhāsitā hoti bhūtaṃ tacchaṃ kālena, atthekacco puggalo neva avaṇṇārahassa avaṇṇaṃ bhāsitā hoti bhūtaṃ tacchaṃ kālena, no ca vaṇṇārahassa vaṇṇaṃ bhāsitā hoti bhūtaṃ tacchaṃ kālena. (17)</p>
<p><a class='ref sc' id='sc19'>SC 19</a><a class='ref ms' id='ms31Pu_129'>Ms 31Pu_129</a>Uṭṭhānaphalūpajīvī no puññaphalūpajīvī, puññaphalūpajīvī no uṭṭhānaphalūpajīvī, uṭṭhānaphalūpajīvī ca puññaphalūpajīvī ca, neva uṭṭhānaphalūpajīvī no puññaphalūpajīvī. (18)</p>
<p><a class='ref sc' id='sc20'>SC 20</a><a class='ref ms' id='ms31Pu_130'>Ms 31Pu_130</a>Tamo tamaparāyano, tamo jotiparāyano, joti tamaparāyano, joti jotiparāyano. (19)</p>
<p><a class='ref sc' id='sc21'>SC 21</a><a class='ref ms' id='ms31Pu_131'>Ms 31Pu_131</a>Oṇatoṇato, oṇatuṇṇato, uṇṇatoṇato, uṇṇatuṇṇato. (20)</p>
<p><a class='ref sc' id='sc22'>SC 22</a><a class='ref ms' id='ms31Pu_132'>Ms 31Pu_132</a>Cattāro rukkhūpamā puggalā. (21)</p>
<p><a class='ref sc' id='sc23'>SC 23</a><a class='ref ms' id='ms31Pu_133'>Ms 31Pu_133</a>Rūpappamāṇo, rūpappasanno, ghosappamāṇo, ghosappasanno. (22)</p>
<p><a class='ref sc' id='sc24'>SC 24</a><a class='ref ms' id='ms31Pu_134'>Ms 31Pu_134</a>Lūkhappamāṇo, lūkhappasanno, dhammappamāṇo, dhammappasanno. (23)</p>
<p><a class='ref sc' id='sc25'>SC 25</a><a class='ref ms' id='ms31Pu_135'>Ms 31Pu_135</a>Atthekacco puggalo attahitāya paṭipanno hoti, no parahitāya; atthekacco puggalo parahitāya paṭipanno hoti, no attahitāya; atthekacco puggalo attahitāya ceva paṭipanno hoti parahitāya ca; atthekacco puggalo neva attahitāya paṭipanno hoti no parahitāya. (24)</p>
<p><a class='ref sc' id='sc26'>SC 26</a><a class='ref ms' id='ms31Pu_136'>Ms 31Pu_136</a>Atthekacco puggalo attantapo hoti attaparitāpanānuyogamanuyutto; atthekacco puggalo parantapo hoti paraparitāpanānuyogamanuyutto; atthekacco puggalo attantapo ca hoti attaparitāpanānuyogamanuyutto, parantapo ca paraparitāpanānuyogamanuyutto; atthekacco puggalo neva attantapo hoti na attaparitāpanānuyogamanuyutto, na parantapo na paraparitāpanānuyogamanuyutto. So anattantapo aparantapo diṭṭheva dhamme nicchāto nibbuto <span class='var' id='note14' title='sītibhūto (pts1, mr)'>sītībhūto</span> sukhappaṭisaṃvedī brahmabhūtena attanā viharati. (25)</p>
<p><a class='ref sc' id='sc27'>SC 27</a><a class='ref ms' id='ms31Pu_137'>Ms 31Pu_137</a>Sarāgo, sadoso, samoho, samāno. (26)</p>
<p><a class='ref sc' id='sc28'>SC 28</a><a class='pts' id='pts8'></a><a class='ref ms' id='ms31Pu_138'>Ms 31Pu_138</a>Atthekacco puggalo lābhī hoti ajjhattaṃ cetosamathassa, na lābhī adhipaññādhammavipassanāya; atthekacco puggalo lābhī hoti adhipaññādhammavipassanāya, na lābhī ajjhattaṃ cetosamathassa; atthekacco puggalo lābhī ceva hoti ajjhattaṃ cetosamathassa, lābhī ca adhipaññādhammavipassanāya; atthekacco puggalo neva lābhī hoti ajjhattaṃ cetosamathassa, na lābhī adhipaññādhammavipassanāya. (27)</p>
<p><a class='ref sc' id='sc29'>SC 29</a><a class='ref ms' id='ms31Pu_139'>Ms 31Pu_139</a>Anusotagāmī puggalo, paṭisotagāmī puggalo, ṭhitatto puggalo, tiṇṇo <span class='var' id='note15' title='pāragato (bj, s1-3)'>pāraṅgato</span> thale tiṭṭhati brāhmaṇo. (28)</p>
<p><a class='ref sc' id='sc30'>SC 30</a><a class='ref ms' id='ms31Pu_140'>Ms 31Pu_140</a>Appassuto sutena anupapanno, appassuto sutena upapanno, bahussuto sutena anupapanno, bahussuto sutena upapanno. (29)</p>
<p><a class='ref sc' id='sc31'>SC 31</a><a class='ref ms' id='ms31Pu_141'>Ms 31Pu_141</a>Samaṇamacalo, samaṇapadumo, samaṇapuṇḍarīko, samaṇesu samaṇasukhumālo. (30)</p>
<p class='endsutta'><a class='ref sc' id='sc32'>SC 32</a><a class='ref ms' id='ms31Pu_142'>Ms 31Pu_142</a>Catukkaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
