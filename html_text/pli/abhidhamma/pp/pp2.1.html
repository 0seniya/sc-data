<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pp2.1' lang='pli'>
<header>
<ul>
<li class='division'>Puggalapaññatti</li>
<li>Niddesa</li>
</ul>
<h1>2.1. Ekakapuggalapaññatti</h1>
</header>
<p><a class='ref sc' id='sc1' href='#sc1'>SC 1</a><a class='ref pts-vp-pli' id='pts-vp-pli11' href='#pts-vp-pli11'></a><a class='ref ms' id='ms31Pu_176' href='#ms31Pu_176'>Ms 31Pu_176</a><a class='ref msdiv' id='msdiv1' href='#msdiv1'>Msdiv 1</a>Katamo ca puggalo samayavimutto? Idhekacco puggalo kālena kālaṃ samayena samayaṃ aṭṭha vimokkhe kāyena <span class='var' id='note21' title='phassitvā (bj)' href='#note21' title='phassitvā (bj)'>phusitvā</span> viharati, paññāya cassa disvā ekacce āsavā parikkhīṇā honti—ayaṃ vuccati puggalo “samayavimutto”.</p>
<p><a class='ref sc' id='sc2' href='#sc2'>SC 2</a><a class='ref ms' id='ms31Pu_177' href='#ms31Pu_177'>Ms 31Pu_177</a><a class='ref msdiv' id='msdiv2' href='#msdiv2'>Msdiv 2</a>Katamo ca puggalo asamayavimutto? Idhekacco puggalo na heva kho kālena kālaṃ samayena samayaṃ aṭṭha vimokkhe kāyena phusitvā viharati, paññāya cassa disvā āsavā parikkhīṇā honti—ayaṃ vuccati puggalo “asamayavimutto”. Sabbepi ariyapuggalā ariye vimokkhe asamayavimuttā.</p>
<p><a class='ref sc' id='sc3' href='#sc3'>SC 3</a><a class='ref ms' id='ms31Pu_178' href='#ms31Pu_178'>Ms 31Pu_178</a><a class='ref msdiv' id='msdiv3' href='#msdiv3'>Msdiv 3</a>Katamo ca puggalo kuppadhammo? Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ. So ca kho na nikāmalābhī hoti na akicchalābhī na akasiralābhī; na yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Ṭhānaṃ kho panetaṃ vijjati, yaṃ tassa puggalassa pamādamāgamma tā samāpattiyo kuppeyyuṃ—ayaṃ vuccati puggalo “kuppadhammo”.</p>
<p><a class='ref sc' id='sc4' href='#sc4'>SC 4</a><a class='ref ms' id='ms31Pu_179' href='#ms31Pu_179'>Ms 31Pu_179</a><a class='ref msdiv' id='msdiv4' href='#msdiv4'>Msdiv 4</a>Katamo ca puggalo akuppadhammo? Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ. So ca kho nikāmalābhī hoti akicchalābhī akasiralābhī; yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Aṭṭhānametaṃ anavakāso yaṃ tassa puggalassa pamādamāgamma tā samāpattiyo kuppeyyuṃ—ayaṃ vuccati puggalo “akuppadhammo”. Sabbepi ariyapuggalā ariye vimokkhe akuppadhammā.</p>
<p><a class='ref sc' id='sc5' href='#sc5'>SC 5</a><a class='ref pts-vp-pli' id='pts-vp-pli12' href='#pts-vp-pli12'></a><a class='ref ms' id='ms31Pu_180' href='#ms31Pu_180'>Ms 31Pu_180</a><a class='ref msdiv' id='msdiv5' href='#msdiv5'>Msdiv 5</a>Katamo ca puggalo parihānadhammo? Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ. So ca kho na nikāmalābhī hoti na akicchalābhī na akasiralābhī; na yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Ṭhānaṃ kho panetaṃ vijjati, yaṃ so puggalo pamādamāgamma tāhi samāpattīhi parihāyeyya—ayaṃ vuccati puggalo “parihānadhammo”.</p>
<p><a class='ref sc' id='sc6' href='#sc6'>SC 6</a><a class='ref ms' id='ms31Pu_181' href='#ms31Pu_181'>Ms 31Pu_181</a><a class='ref msdiv' id='msdiv6' href='#msdiv6'>Msdiv 6</a>Katamo ca puggalo aparihānadhammo? Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ. So ca kho nikāmalābhī hoti akicchalābhī akasiralābhī; yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Aṭṭhānametaṃ anavakāso yaṃ so puggalo pamādamāgamma tāhi samāpattīhi parihāyeyya—ayaṃ vuccati puggalo “aparihānadhammo”. Sabbepi ariyapuggalā ariye vimokkhe aparihānadhammā.</p>
<p><a class='ref sc' id='sc7' href='#sc7'>SC 7</a><a class='ref ms' id='ms31Pu_182' href='#ms31Pu_182'>Ms 31Pu_182</a><a class='ref msdiv' id='msdiv7' href='#msdiv7'>Msdiv 7</a>Katamo ca puggalo cetanābhabbo? Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ. So ca kho na nikāmalābhī hoti na akicchalābhī na akasiralābhī; na yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Sace anusañceteti, na parihāyati tāhi samāpattīhi. Sace na anusañceteti, parihāyati tāhi samāpattīhi—ayaṃ vuccati puggalo “cetanābhabbo”.</p>
<p><a class='ref sc' id='sc8' href='#sc8'>SC 8</a><a class='ref ms' id='ms31Pu_183' href='#ms31Pu_183'>Ms 31Pu_183</a><a class='ref msdiv' id='msdiv8' href='#msdiv8'>Msdiv 8</a>Katamo ca puggalo anurakkhaṇābhabbo? Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ. So ca kho na nikāmalābhī hoti na akicchalābhī na akasiralābhī; na yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Sace anurakkhati, na parihāyati tāhi samāpattīhi. Sace na anurakkhati, parihāyati tāhi samāpattīhi—ayaṃ vuccati puggalo “anurakkhaṇābhabbo”.</p>
<p><a class='ref sc' id='sc9' href='#sc9'>SC 9</a><a class='ref ms' id='ms31Pu_184' href='#ms31Pu_184'>Ms 31Pu_184</a><a class='ref msdiv' id='msdiv9' href='#msdiv9'>Msdiv 9</a>Katamo ca puggalo puthujjano? Yassa puggalassa tīṇi saṃyojanāni appahīnāni; na ca tesaṃ dhammānaṃ pahānāya paṭipanno—ayaṃ vuccati puggalo “puthujjano”.</p>
<p><a class='ref sc' id='sc10' href='#sc10'>SC 10</a><a class='ref pts-vp-pli' id='pts-vp-pli13' href='#pts-vp-pli13'></a><a class='ref ms' id='ms31Pu_185' href='#ms31Pu_185'>Ms 31Pu_185</a><a class='ref msdiv' id='msdiv10' href='#msdiv10'>Msdiv 10</a>Katamo ca puggalo gotrabhū? Yesaṃ dhammānaṃ samanantarā ariyadhammassa avakkanti hoti tehi dhammehi samannāgato—ayaṃ vuccati puggalo “gotrabhū”.</p>
<p><a class='ref sc' id='sc11' href='#sc11'>SC 11</a><a class='ref ms' id='ms31Pu_186' href='#ms31Pu_186'>Ms 31Pu_186</a><a class='ref msdiv' id='msdiv11' href='#msdiv11'>Msdiv 11</a>Katamo ca puggalo bhayūparato? Satta sekkhā bhayūparatā, ye ca puthujjanā sīlavanto. Arahā abhayūparato.</p>
<p><a class='ref sc' id='sc12' href='#sc12'>SC 12</a><a class='ref ms' id='ms31Pu_187' href='#ms31Pu_187'>Ms 31Pu_187</a><a class='ref msdiv' id='msdiv12' href='#msdiv12'>Msdiv 12</a>Katamo ca puggalo abhabbāgamano? Ye te puggalā kammāvaraṇena samannāgatā, kilesāvaraṇena samannāgatā, vipākāvaraṇena samannāgatā, assaddhā acchandikā duppaññā <span class='var' id='note22' title='jaḷā (s1-3, pts1)' href='#note22' title='jaḷā (s1-3, pts1)'>eḷā</span>, abhabbā niyāmaṃ okkamituṃ kusalesu dhammesu sammattaṃ—ime vuccanti puggalā “abhabbāgamanā”.</p>
<p><a class='ref sc' id='sc13' href='#sc13'>SC 13</a><a class='ref ms' id='ms31Pu_188' href='#ms31Pu_188'>Ms 31Pu_188</a><a class='ref msdiv' id='msdiv13' href='#msdiv13'>Msdiv 13</a>Katamo ca puggalo bhabbāgamano? Ye te puggalā na kammāvaraṇena samannāgatā, na kilesāvaraṇena samannāgatā, na vipākāvaraṇena samannāgatā, saddhā chandikā <span class='var' id='note23' title='paññāvantā (bj)' href='#note23' title='paññāvantā (bj)'>paññavanto</span> aneḷā, bhabbā niyāmaṃ okkamituṃ kusalesu dhammesu sammattaṃ—ime vuccanti puggalā “bhabbāgamanā”.</p>
<p><a class='ref sc' id='sc14' href='#sc14'>SC 14</a><a class='ref ms' id='ms31Pu_189' href='#ms31Pu_189'>Ms 31Pu_189</a><a class='ref msdiv' id='msdiv14' href='#msdiv14'>Msdiv 14</a>Katamo ca puggalo niyato? Pañca puggalā ānantarikā, ye ca micchādiṭṭhikā niyatā, aṭṭha ca ariyapuggalā niyatā. Avasesā puggalā aniyatā.</p>
<p><a class='ref sc' id='sc15' href='#sc15'>SC 15</a><a class='ref ms' id='ms31Pu_190' href='#ms31Pu_190'>Ms 31Pu_190</a><a class='ref msdiv' id='msdiv15' href='#msdiv15'>Msdiv 15</a>Katamo ca puggalo paṭipannako? Cattāro maggasamaṅgino puggalā paṭipannakā, cattāro phalasamaṅgino puggalā phale ṭhitā.</p>
<p><a class='ref sc' id='sc16' href='#sc16'>SC 16</a><a class='ref ms' id='ms31Pu_191' href='#ms31Pu_191'>Ms 31Pu_191</a><a class='ref msdiv' id='msdiv16' href='#msdiv16'>Msdiv 16</a>Katamo ca puggalo samasīsī? Yassa puggalassa apubbaṃ acarimaṃ āsavapariyādānañca hoti jīvitapariyādānañca—ayaṃ vuccati puggalo “samasīsī”.</p>
<p><a class='ref sc' id='sc17' href='#sc17'>SC 17</a><a class='ref pts-vp-pli' id='pts-vp-pli14' href='#pts-vp-pli14'></a><a class='ref ms' id='ms31Pu_192' href='#ms31Pu_192'>Ms 31Pu_192</a><a class='ref msdiv' id='msdiv17' href='#msdiv17'>Msdiv 17</a>Katamo ca puggalo ṭhitakappī? Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā assa, neva tāva kappo uḍḍayheyya yāvāyaṃ puggalo na sotāpattiphalaṃ sacchikaroti. Ayaṃ vuccati puggalo “ṭhitakappī”. Sabbepi maggasamaṅgino puggalā ṭhitakappino.</p>
<p><a class='ref sc' id='sc18' href='#sc18'>SC 18</a><a class='ref ms' id='ms31Pu_193' href='#ms31Pu_193'>Ms 31Pu_193</a><a class='ref msdiv' id='msdiv18' href='#msdiv18'>Msdiv 18</a>Katamo ca puggalo ariyo? Aṭṭha ariyapuggalā ariyā. Avasesā puggalā anariyā.</p>
<p><a class='ref sc' id='sc19' href='#sc19'>SC 19</a><a class='ref ms' id='ms31Pu_194' href='#ms31Pu_194'>Ms 31Pu_194</a><a class='ref msdiv' id='msdiv19' href='#msdiv19'>Msdiv 19</a>Katamo ca puggalo sekkho? Cattāro maggasamaṅgino tayo phalasamaṅgino puggalā “sekkhā”. Arahā asekkho. Avasesā puggalā nevasekkhanāsekkhā.</p>
<p><a class='ref sc' id='sc20' href='#sc20'>SC 20</a><a class='ref ms' id='ms31Pu_195' href='#ms31Pu_195'>Ms 31Pu_195</a><a class='ref msdiv' id='msdiv20' href='#msdiv20'>Msdiv 20</a>Katamo ca puggalo tevijjo? Tīhi vijjāhi samannāgato puggalo “tevijjo”.</p>
<p><a class='ref sc' id='sc21' href='#sc21'>SC 21</a><a class='ref ms' id='ms31Pu_196' href='#ms31Pu_196'>Ms 31Pu_196</a><a class='ref msdiv' id='msdiv21' href='#msdiv21'>Msdiv 21</a>Katamo ca puggalo chaḷabhiñño? Chahi abhiññāhi samannāgato puggalo “chaḷabhiñño”.</p>
<p><a class='ref sc' id='sc22' href='#sc22'>SC 22</a><a class='ref ms' id='ms31Pu_197' href='#ms31Pu_197'>Ms 31Pu_197</a><a class='ref msdiv' id='msdiv22' href='#msdiv22'>Msdiv 22</a>Katamo ca puggalo sammāsambuddho? Idhekacco puggalo pubbe ananussutesu dhammesu sāmaṃ saccāni abhisambujjhati; tattha ca sabbaññutaṃ pāpuṇāti, balesu ca vasībhāvaṃ—ayaṃ vuccati puggalo “sammāsambuddho”.</p>
<p><a class='ref sc' id='sc23' href='#sc23'>SC 23</a><a class='ref ms' id='ms31Pu_198' href='#ms31Pu_198'>Ms 31Pu_198</a><a class='ref msdiv' id='msdiv23' href='#msdiv23'>Msdiv 23</a>Katamo ca puggalo paccekasambuddho? Idhekacco puggalo pubbe ananussutesu dhammesu sāmaṃ saccāni abhisambujjhati; na ca tattha sabbaññutaṃ pāpuṇāti, na ca balesu vasībhāvaṃ—ayaṃ vuccati puggalo “paccekasambuddho”.</p>
<p><a class='ref sc' id='sc24' href='#sc24'>SC 24</a><a class='ref ms' id='ms31Pu_199' href='#ms31Pu_199'>Ms 31Pu_199</a><a class='ref msdiv' id='msdiv24' href='#msdiv24'>Msdiv 24</a>Katamo ca puggalo ubhatobhāgavimutto? Idhekacco puggalo aṭṭha vimokkhe kāyena <span class='var' id='note25' title='phassitvā (bj)' href='#note25' title='phassitvā (bj)'>phusitvā</span> viharati; paññāya cassa disvā āsavā parikkhīṇā honti—ayaṃ vuccati puggalo “ubhatobhāgavimutto”.</p>
<p><a class='ref sc' id='sc25' href='#sc25'>SC 25</a><a class='ref ms' id='ms31Pu_200' href='#ms31Pu_200'>Ms 31Pu_200</a><a class='ref msdiv' id='msdiv25' href='#msdiv25'>Msdiv 25</a>Katamo ca puggalo paññāvimutto? Idhekacco puggalo na heva kho aṭṭha vimokkhe kāyena phusitvā viharati; paññāya cassa disvā āsavā parikkhīṇā honti. Ayaṃ vuccati puggalo “paññāvimutto”.</p>
<p><a class='ref sc' id='sc26' href='#sc26'>SC 26</a><a class='ref pts-vp-pli' id='pts-vp-pli15' href='#pts-vp-pli15'></a><a class='ref ms' id='ms31Pu_201' href='#ms31Pu_201'>Ms 31Pu_201</a><a class='ref msdiv' id='msdiv26' href='#msdiv26'>Msdiv 26</a>Katamo ca puggalo kāyasakkhī? Idhekacco puggalo aṭṭha vimokkhe kāyena phusitvā viharati; paññāya cassa disvā ekacce āsavā parikkhīṇā honti. Ayaṃ vuccati puggalo “kāyasakkhī”.</p>
<p><a class='ref sc' id='sc27' href='#sc27'>SC 27</a><a class='ref ms' id='ms31Pu_202' href='#ms31Pu_202'>Ms 31Pu_202</a><a class='ref msdiv' id='msdiv27' href='#msdiv27'>Msdiv 27</a>Katamo ca puggalo diṭṭhippatto? Idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti. Tathāgatappaveditā cassa dhammā paññāya vodiṭṭhā honti vocaritā. Paññāya cassa disvā ekacce āsavā parikkhīṇā honti—ayaṃ vuccati puggalo “diṭṭhippatto”.</p>
<p><a class='ref sc' id='sc28' href='#sc28'>SC 28</a><a class='ref ms' id='ms31Pu_203' href='#ms31Pu_203'>Ms 31Pu_203</a><a class='ref msdiv' id='msdiv28' href='#msdiv28'>Msdiv 28</a>Katamo ca puggalo saddhāvimutto? Idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti. Tathāgatappaveditā cassa dhammā paññāya vodiṭṭhā honti vocaritā. Paññāya cassa disvā ekacce āsavā parikkhīṇā honti, no ca kho yathā diṭṭhippattassa—ayaṃ vuccati puggalo “saddhāvimutto”.</p>
<p><a class='ref sc' id='sc29' href='#sc29'>SC 29</a><a class='ref ms' id='ms31Pu_204' href='#ms31Pu_204'>Ms 31Pu_204</a><a class='ref msdiv' id='msdiv29' href='#msdiv29'>Msdiv 29</a>Katamo ca puggalo dhammānusārī? Yassa puggalassa sotāpattiphalasacchikiriyāya paṭipannassa paññindriyaṃ adhimattaṃ hoti, paññāvāhiṃ paññāpubbaṅgamaṃ ariyamaggaṃ bhāveti—ayaṃ vuccati puggalo “dhammānusārī”. Sotāpattiphalasacchikiriyāya paṭipanno puggalo dhammānusārī phale ṭhito diṭṭhippatto.</p>
<p><a class='ref sc' id='sc30' href='#sc30'>SC 30</a><a class='ref ms' id='ms31Pu_205' href='#ms31Pu_205'>Ms 31Pu_205</a><a class='ref msdiv' id='msdiv30' href='#msdiv30'>Msdiv 30</a>Katamo ca puggalo saddhānusārī? Yassa puggalassa sotāpattiphalasacchikiriyāya paṭipannassa saddhindriyaṃ adhimattaṃ hoti, saddhāvāhiṃ saddhāpubbaṅgamaṃ ariyamaggaṃ bhāveti—ayaṃ vuccati puggalo “saddhānusārī”. Sotāpattiphalasacchikiriyāya paṭipanno puggalo saddhānusārī phale ṭhito saddhāvimutto.</p>
<p><a class='ref sc' id='sc31' href='#sc31'>SC 31</a><a class='ref pts-vp-pli' id='pts-vp-pli16' href='#pts-vp-pli16'></a><a class='ref ms' id='ms31Pu_206' href='#ms31Pu_206'>Ms 31Pu_206</a><a class='ref msdiv' id='msdiv31' href='#msdiv31'>Msdiv 31</a>Katamo ca puggalo sattakkhattuparamo? Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato <span class='var' id='note26' title='sambodhiparāyaṇo (bj, mr)' href='#note26' title='sambodhiparāyaṇo (bj, mr)'>sambodhiparāyano</span>. So sattakkhattuṃ deve ca mānuse ca sandhāvitvā saṃsaritvā dukkhassantaṃ karoti— ayaṃ vuccati puggalo “sattakkhattuparamo”.</p>
<p><a class='ref sc' id='sc32' href='#sc32'>SC 32</a><a class='ref ms' id='ms31Pu_207' href='#ms31Pu_207'>Ms 31Pu_207</a><a class='ref msdiv' id='msdiv32' href='#msdiv32'>Msdiv 32</a>Katamo ca puggalo kolaṃkolo? Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano. So dve vā tīṇi vā kulāni sandhāvitvā saṃsaritvā dukkhassantaṃ karoti—ayaṃ vuccati puggalo “kolaṃkolo”.</p>
<p><a class='ref sc' id='sc33' href='#sc33'>SC 33</a><a class='ref ms' id='ms31Pu_208' href='#ms31Pu_208'>Ms 31Pu_208</a><a class='ref msdiv' id='msdiv33' href='#msdiv33'>Msdiv 33</a>Katamo ca puggalo ekabījī? Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano. So ekaṃyeva mānusakaṃ bhavaṃ nibbattetvā dukkhassantaṃ karoti—ayaṃ vuccati puggalo “ekabījī”.</p>
<p><a class='ref sc' id='sc34' href='#sc34'>SC 34</a><a class='ref ms' id='ms31Pu_209' href='#ms31Pu_209'>Ms 31Pu_209</a><a class='ref msdiv' id='msdiv34' href='#msdiv34'>Msdiv 34</a>Katamo ca puggalo sakadāgāmī? Idhekacco puggalo tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti—ayaṃ vuccati puggalo “sakadāgāmī”.</p>
<p><a class='ref sc' id='sc35' href='#sc35'>SC 35</a><a class='ref ms' id='ms31Pu_210' href='#ms31Pu_210'>Ms 31Pu_210</a><a class='ref msdiv' id='msdiv35' href='#msdiv35'>Msdiv 35</a>Katamo ca puggalo anāgāmī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā—ayaṃ vuccati puggalo “anāgāmī”.</p>
<p><a class='ref sc' id='sc36' href='#sc36'>SC 36</a><a class='ref ms' id='ms31Pu_211' href='#ms31Pu_211'>Ms 31Pu_211</a><a class='ref msdiv' id='msdiv36' href='#msdiv36'>Msdiv 36</a>Katamo ca puggalo antarāparinibbāyī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So upapannaṃ vā samanantarā appattaṃ vā vemajjhaṃ āyuppamāṇaṃ ariyamaggaṃ sañjaneti upariṭṭhimānaṃ saṃyojanānaṃ pahānāya—ayaṃ vuccati puggalo “antarāparinibbāyī”.</p>
<p><a class='ref sc' id='sc37' href='#sc37'>SC 37</a><a class='ref pts-vp-pli' id='pts-vp-pli17' href='#pts-vp-pli17'></a><a class='ref ms' id='ms31Pu_212' href='#ms31Pu_212'>Ms 31Pu_212</a><a class='ref msdiv' id='msdiv37' href='#msdiv37'>Msdiv 37</a>Katamo ca puggalo upahaccaparinibbāyī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So atikkamitvā vemajjhaṃ āyuppamāṇaṃ upahacca vā <span class='var' id='note27' title='kālaṃ kiriyaṃ (mr)' href='#note27' title='kālaṃ kiriyaṃ (mr)'>kālakiriyaṃ</span> ariyamaggaṃ sañjaneti upariṭṭhimānaṃ saṃyojanānaṃ pahānāya—ayaṃ vuccati puggalo “upahaccaparinibbāyī”.</p>
<p><a class='ref sc' id='sc38' href='#sc38'>SC 38</a><a class='ref ms' id='ms31Pu_213' href='#ms31Pu_213'>Ms 31Pu_213</a><a class='ref msdiv' id='msdiv38' href='#msdiv38'>Msdiv 38</a>Katamo ca puggalo asaṅkhāraparinibbāyī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So asaṅkhārena ariyamaggaṃ sañjaneti upariṭṭhimānaṃ saṃyojanānaṃ pahānāya—ayaṃ vuccati puggalo “asaṅkhāraparinibbāyī”.</p>
<p><a class='ref sc' id='sc39' href='#sc39'>SC 39</a><a class='ref ms' id='ms31Pu_214' href='#ms31Pu_214'>Ms 31Pu_214</a><a class='ref msdiv' id='msdiv39' href='#msdiv39'>Msdiv 39</a>Katamo ca puggalo sasaṅkhāraparinibbāyī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So sasaṅkhārena ariyamaggaṃ sañjaneti upariṭṭhimānaṃ saṃyojanānaṃ pahānāya—ayaṃ vuccati puggalo “sasaṅkhāraparinibbāyī”.</p>
<p><a class='ref sc' id='sc40' href='#sc40'>SC 40</a><a class='ref ms' id='ms31Pu_215' href='#ms31Pu_215'>Ms 31Pu_215</a><a class='ref msdiv' id='msdiv40' href='#msdiv40'>Msdiv 40</a>Katamo ca puggalo uddhaṃsoto akaniṭṭhagāmī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So avihā cuto atappaṃ gacchati, atappā cuto sudassaṃ gacchati, sudassā cuto sudassiṃ gacchati, sudassiyā cuto akaniṭṭhaṃ gacchati; akaniṭṭhe ariyamaggaṃ sañjaneti upariṭṭhimānaṃ saṃyojanānaṃ pahānāya—ayaṃ vuccati puggalo “uddhaṃsoto akaniṭṭhagāmī”.</p>
<p><a class='ref sc' id='sc41' href='#sc41'>SC 41</a><a class='ref ms' id='ms31Pu_216' href='#ms31Pu_216'>Ms 31Pu_216</a><a class='ref msdiv' id='msdiv41' href='#msdiv41'>Msdiv 41</a>Katamo ca puggalo sotāpanno sotāpattiphalasacchikiriyāya paṭipanno? Tiṇṇaṃ saṃyojanānaṃ pahānāya paṭipanno puggalo sotāpattiphalasacchikiriyāya paṭipanno. Yassa puggalassa tīṇi saṃyojanāni pahīnāni—ayaṃ vuccati puggalo “sotāpanno”.</p>
<p><a class='ref sc' id='sc42' href='#sc42'>SC 42</a><a class='ref ms' id='ms31Pu_217' href='#ms31Pu_217'>Ms 31Pu_217</a><a class='ref msdiv' id='msdiv42' href='#msdiv42'>Msdiv 42</a>Kāmarāgabyāpādānaṃ tanubhāvāya paṭipanno puggalo sakadāgāmiphalasacchikiriyāya paṭipanno. Yassa puggalassa kāmarāgabyāpādā tanubhūtā—ayaṃ vuccati puggalo “sakadāgāmī”.</p>
<p><a class='ref sc' id='sc43' href='#sc43'>SC 43</a><a class='ref pts-vp-pli' id='pts-vp-pli18' href='#pts-vp-pli18'></a><a class='ref ms' id='ms31Pu_218' href='#ms31Pu_218'>Ms 31Pu_218</a><a class='ref msdiv' id='msdiv43' href='#msdiv43'>Msdiv 43</a>Kāmarāgabyāpādānaṃ anavasesappahānāya paṭipanno puggalo anāgāmiphalasacchikiriyāya paṭipanno. Yassa puggalassa kāmarāgabyāpādā anavasesā pahīnā—ayaṃ vuccati puggalo “anāgāmī”.</p>
<p><a class='ref sc' id='sc44' href='#sc44'>SC 44</a><a class='ref ms' id='ms31Pu_219' href='#ms31Pu_219'>Ms 31Pu_219</a><a class='ref msdiv' id='msdiv44' href='#msdiv44'>Msdiv 44</a>Rūparāgaarūparāgamānauddhaccaavijjāya anavasesappahānāya paṭipanno puggalo arahattaphalasacchikiriyāya paṭipanno. Yassa puggalassa rūparāgo arūparāgo māno uddhaccaṃ avijjā anavasesā pahīnā—ayaṃ vuccati puggalo “arahā”.</p>
<p class='endsutta'><a class='ref sc' id='sc45' href='#sc45'>SC 45</a><a class='ref ms' id='ms31Pu_220' href='#ms31Pu_220'>Ms 31Pu_220</a>Ekakaniddeso.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
