<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal5' lang='san'>
<header>
<ul>
<li class='division'>Lalitavistaraḥ |</li>
</ul>
<h1>5: pracalaparivartaḥ pañcamaḥ</h1>
</header>
<p><a class='ref sc' id='sc1'>SC 1</a><a class='ref vai' id='vai28'>Vai 28</a> iti hi bhikṣavo bodhisattvastāṃ mahatīṃ devaparṣadamanayā dharmyayā kathayā saṃdarśya samādāpya samuttejya saṃpraharṣya kṣamāpayitvā maṅgalyāṃ devaparṣadamāmantrayate sma—gamiṣyāmyahaṃ mārṣā jambudvīpam | mayā pūrvabodhisattvacaryāṃ caratā sattvāścaturbhiḥ saṃgrahavastubhirnimantritā dānena priyavadyenārthakriyayā samānārthatayā ca | tadayuktametanmārṣā mama bhavedakṛtajñatā ca, yadahamanuttarāyāṃ samyaksaṃbodhau nābhisaṃbuddheyam ||</p>
<p><a class='ref sc' id='sc2'>SC 2</a>atha te tuṣitakāyikā devaputrā rudanto bodhisattvasya caraṇau parigṛhyaivamāhuḥ—idaṃ khalu satpuruṣa tuṣitabhavanaṃ tvayā vihīnaṃ na bhrājiṣyate | atha bodhisattvastāṃ mahatī devaparṣadamevamāha—ayaṃ maitreyo bodhisattvo yuṣmākaṃ dharmaṃ deśayiṣyati | atha bodhisattvaḥ svakācchirasaḥ paṭṭamaulaṃ cāvatārya maitreyasya bodhisattvasya śirasi pratiṣṭhāpayāmāsa | evaṃ cāvocat—mamāntareṇa tvaṃ satpuruṣa anuttarāṃ samyaksaṃbodhimabhisaṃbhotsyase ||</p>
<p><a class='ref sc' id='sc3'>SC 3</a>atha bodhisattvo maitreyaṃ bodhisattvaṃ tuṣitabhavane ’bhiniṣadya punarapi tāṃ mahatīṃ devaparṣadamāmantrayate sma—kīdṛśenāhaṃ mārṣā rūpeṇa mātuḥ kukṣāvavakrāmeyam? tatra kecidāhuḥ—mārṣā mānavakarūpeṇa | kecidāhuḥ—śakrarūpeṇa | kecidāhuḥ—brahmarūpeṇa | kecidāhuḥ—mahārājikarūpeṇa | kecidāhuḥ—vaiśravaṇarūpeṇa | kecidāhuḥ—gandharvarūpeṇa | kecidāhuḥ—kinnararūpeṇa | kecidāhuḥ—mahoragarūpeṇa | kecidāhuḥ—maheśvararūpeṇa | kecidāhuḥ—candrarūpeṇa | kecidāhuḥ—sūryarūpeṇa | kecidāhuḥ—garuḍarūpeṇa | tatrogratejo nāma brahmakāyiko devaputraḥ pūrvarṣijanmacyuto ’vaivartiko ’nuttarāyāḥ samyaksaṃbodheḥ, sa evamāha—yathā brāhmaṇānāṃ mantravedaśāstrapāṭheṣvāgacchati, tādṛśenaiva rūpeṇa bodhisattvo mātuḥ kukṣāvavakrāmitavyaḥ | tatpunaḥ kīdṛśam? gajavaramahāpramāṇaḥ ṣaḍdanto hemajālasaṃkāśaḥ suruciraḥ suraktaśīrṣaḥ sphuṭitagalitarūpavān | etacchrutvā rūpaṃ brāhmaṇavedaśāstratattvajño vyākarṣitaśca | ito vai bhāvī dvātriṃśallakṣaṇopetaḥ ||</p>
<p><a class='ref sc' id='sc4'>SC 4</a>iti hi bhikṣavo bodhisattvo janmakālamavalokya tuṣitavarabhavanasthaḥ evaṃ rājñaḥ śuddhodanasya gṛhavare aṣṭau pūrvanimittānyupadarśayati sma | katamānyaṣṭau? tadyathā—vyapagatatṛṇakhāṇukaṇṭakaśarkarakaḍhalyanirmalaṃ suṣiktaṃ suśodhitamanākulavātatamorajovigatadaṃśakamakṣikāpataṅgasarīsṛpāpagatamavakīrṇakusumaṃ samaṃ pāṇitalajātaṃ tadgṛhaṃ saṃsthitamabhūt | idaṃ prathamaṃ pūrvanimittaṃ prādurabhūt ||</p>
<p><a class='ref sc' id='sc5'>SC 5</a>ye ca himavatparvatarājanivāsinaḥ patraguptaśukasārikākokilahaṃsakroñcamayūracakravākakuṇālakalaviṅkajīvaṃjīvakādayo vicitrarucirapakṣā manojñapriyabhāṣiṇaḥ śakunigaṇāḥ, te āgatya rājñaḥ <a class='ref vai' id='vai29'>Vai 29</a> śuddhodanasya gṛhavare vitardiniryūhatoraṇagavākṣaharmyakūṭāgāraprāsādataleṣu sthitvā pramuditāḥ prītisaumanasyajātāḥ svakasvakāni rutānyudāharanti sma | iti dvitīyaṃ pūrvanimittaṃ prādurabhūt ||</p>
<p><a class='ref sc' id='sc6'>SC 6</a>ye ca rājñaḥ śuddhodanasyārāmaramaṇīyeṣu vanaramaṇīyeṣu codyānaramaṇīyeṣu nānāpuṣpaphalavṛkṣānānartukārikāḥ, te sarve saṃpuṣpitāḥ saṃkusumitā abhūvan | idaṃ tṛtīyaṃ pūrvanimittaṃ prādurabhūt ||</p>
<p><a class='ref sc' id='sc7'>SC 7</a>yāśca rājñaḥ śuddhodanasya puṣkariṇyo jalaparibhogyasthāḥ, tāḥ sarvāḥ śakaṭacakrapramāṇairanekakoṭīniyutaśatasahasrapatraiḥ padmaiḥ saṃchāditā abhūvan | idaṃ caturthaṃ pūrvanimittaṃ prādurabhūt ||</p>
<p><a class='ref sc' id='sc8'>SC 8</a>ye ca rājñaḥ śuddhodanasya gṛhavare bhājanaviṣaye sarpistailamadhuphāṇitaśarkarādyānāṃ te paribhujyamānāḥ kṣayaṃ na gacchanti sma | paripūrṇā eva saṃdṛśyante sma | idaṃ pañcamaṃ pūrvanimittaṃ prādūrabhūt ||</p>
<p><a class='ref sc' id='sc9'>SC 9</a>ye ca rājñaḥ śuddhodanasya gṛhavarapradhāne mahatyantaḥpure bherīmṛdaṅgapaṇavatūṇavavīṇāveṇuvallakīsaṃpatāḍaprabhṛtayastūryabhāṇḍāḥ, te sarve svayamaghaṭṭitā eva manojñaśabdaṃ muñcanti sma | idaṃ ṣaṣṭhaṃ pūrvanimittaṃ prādurabhūt ||</p>
<p><a class='ref sc' id='sc10'>SC 10</a>yāni ca rājñaḥ śuddhodanasya gṛhavarapradhāne suvarṇarūpyamaṇimuktāvaidūryaśaṅkhaśilāpravālādīnāṃ ratnānāṃ bhājanāni, tāni sarvāṇi niravaśeṣaṃ vivṛtavimalaviśuddhaparipūrṇānyevaṃ virocante sma | idaṃ saptamaṃ pūrvanimittaṃ prādurabhūt ||</p>
<p><a class='ref sc' id='sc11'>SC 11</a>vimalaviśuddhayā candrasūryajihmīkaraṇayā prabhayā kāyacittodbilyasaṃjananyā tadgṛhaṃ samantādavabhāsitamabhūt | idamaṣṭamaṃ pūrvanimittaṃ prādurabhūt ||</p>
<p><a class='ref sc' id='sc12'>SC 12</a>māyā ca devī snātānuliptagātrā vividhābharaṇaviṣkambhitabhujā suślakṣṇasulīlavastravaradhāriṇī prītiprāmodyaprasādapratilabdhā sārdhaṃ daśabhiḥ strīsahasraiḥ parivṛtā puraskṛtā rājñaḥ śuddhodanasya saṃgītiprāsāde sukhopaviṣṭasyāntikamupasaṃkramya dakṣiṇe pārśve ratnajālapratyupte bhadrāsane niṣadya smitamukhī vyapagatabhṛkuṭikā prahasitavadanā rājānaṃ śuddhodanamābhirgāthābhirabhāṣat—</p>
<blockquote class='gatha'>
<p><a class='ref sc' id='sc13'>SC 13</a>sādho śṛṇuṣva mama pārthiva bhūmipālā yācāmi te nṛpatiradya varaṃ prayaccha |<br>
abhiprāyu mahya yatha cittamanaḥpraharṣaṃ tanme śṛṇuṣva bhava prītamanā udagraḥ || <a class='ref vns' id='vns5.1'>Verse 5.1</a></p>
<p><a class='ref sc' id='sc14'>SC 14</a>gṛhṇāmi deva vrataśīlavaropavāsaṃ aṣṭāṅgapoṣadhamahaṃ jagi maitracittā |<br>
prāṇeṣu hiṃsaviratā sada śuddhabhāvā premaṃ yathātmani pareṣu tathā karomi || <a class='ref vns' id='vns5.2'>Verse 5.2</a></p>
<p><a class='ref sc' id='sc15'>SC 15</a><a class='ref vai' id='vai30'>Vai 30</a>stainyādvivarjitamanā madalobhahīnā kāmeṣu mithya nṛpate na samācariṣye |<br>
satye sthitā apiśunā paruṣaprahīṇā saṃdhipralāpamaśubhaṃ na samācariṣye || <a class='ref vns' id='vns5.3'>Verse 5.3</a></p>
<p><a class='ref sc' id='sc16'>SC 16</a>vyāpādadoṣakhilamohamadaprahīṇā sarvā abhidhya vigatā svadhanena tuṣṭā |<br>
samyakprayukta akuhānilayā anirṣyu karmā yathā daśa ime kuśalā cariṣye || <a class='ref vns' id='vns5.4'>Verse 5.4</a></p>
<p><a class='ref sc' id='sc17'>SC 17</a>mā tvaṃ narendra mayi kāmatṛṣāṃ kuruṣva śīlavrateṣvabhiratāya susaṃvṛtāya |<br>
mā te apuṇya nṛpate bhavi dīrgharātramanumodayā hi mama śīlavratopavāsam || <a class='ref vns' id='vns5.5'>Verse 5.5</a></p>
<p><a class='ref sc' id='sc18'>SC 18</a>chando mameṣa nṛpate praviśādya śīghraṃ prāsādaharmyaśikhare sthita dhārtarāṣṭre |<br>
sakhibhiḥ sadā parivṛtā sukha modayeyaṃ puṣpābhikīrṇaśayane mṛduke sugandhe || <a class='ref vns' id='vns5.6'>Verse 5.6</a></p>
<p><a class='ref sc' id='sc19'>SC 19</a>na ca kāñcukīya puruṣā na pi dārakāśca na ca istri prākṛta mamā purataḥ sthiheyā |<br>
no cāmanāpa mama rūpa na śabdagandhān nānyatra iṣṭamadhurā śṛṇuyā suśabdān || <a class='ref vns' id='vns5.7'>Verse 5.7</a></p>
<p><a class='ref sc' id='sc20'>SC 20</a>ye rodhabandhanagatāḥ parimuñca sarvān dravyāmbarāśca puruṣāndhaninaḥ kuruṣva |<br>
vastrānnapāna rathayugya tathāśvayānaṃ dada saptarātrikamidaṃ jagataḥ sukhārtham || <a class='ref vns' id='vns5.8'>Verse 5.8</a></p>
<p><a class='ref sc' id='sc21'>SC 21</a>no co vivādakalahā na ca roṣavākyā cānyonyamaitramanaso hitasaumyacittā |<br>
asmin pure puruṣa iṣṭika dārakāśca devāśca nandanagatā sahitā ramantām || <a class='ref vns' id='vns5.9'>Verse 5.9</a></p>
<p><a class='ref sc' id='sc22'>SC 22</a><a class='ref vai' id='vai31'>Vai 31</a>na ca rājadaṇḍanabhaṭā na tathā kudaṇḍā notpīḍanā na pi ca tarjanatāḍanā vā |<br>
sarvān prasannamanaso hitamaitracitta vīkṣasva deva janatāṃ yatha ekaputram || <a class='ref vns' id='vns5.10'>Verse 5.10</a></p>
<p><a class='ref sc' id='sc23'>SC 23</a>śrutvaiva rāja vacanaṃ paramaṃ udagraṃ prāhāstu sarvamidameva yathā tavecchā |<br>
abhiprāyu tubhya manasā svanucintitāni yadyācase tava varaṃ tadahaṃ dadāmi || <a class='ref vns' id='vns5.11'>Verse 5.11</a></p>
<p><a class='ref sc' id='sc24'>SC 24</a>ājñāpyaḥ pārthivavaraḥ svakapāriṣadyāṃ prāsādaśreṣṭhaśikhare prakarotha ṛddhim |<br>
puṣpābhikīrṇaruciraṃ varadhūpagandhaṃ chatrāpatākasamalaṃkṛtatālapaṃktim || <a class='ref vns' id='vns5.12'>Verse 5.12</a></p>
<p><a class='ref sc' id='sc25'>SC 25</a>viṃśatsahasra raṇaśoṇḍa vicitravarmāṃ nārācaśūlaśaraśaktigṛhītakhaṅgāḥ |<br>
parivārayātha dhṛtarājyamanojñaghoṣaṃ devyā ’bhayārtha karuṇāsthita rakṣamāṇā || <a class='ref vns' id='vns5.13'>Verse 5.13</a></p>
<p><a class='ref sc' id='sc26'>SC 26</a>strībhistu sā parivṛtā yatha devakanyā snātānuliptapravarāmbarabhūṣitāṅgī |<br>
tūryaiḥ sahasramanugītamanojñaghoṣaiḥ āruhya devyupaviveśa marutsnuṣeva || <a class='ref vns' id='vns5.14'>Verse 5.14</a></p>
<p><a class='ref sc' id='sc27'>SC 27</a>divyairmahārthasuvicitrasuratnapādaiḥ svāstīrṇapuṣpavividhaiḥ śayane manojñe |<br>
śayane sthitā vigalitā maṇiratnacūḍā yatha miśrakāvanagatā khalu devakanyā || <a class='ref vns' id='vns5.15'>Verse 5.15</a></p>
</blockquote>
<p><a class='ref sc' id='sc28'>SC 28</a>atha khalu bhikṣavaścatvāro mahārājānaḥ śakraśca devānāmindraḥ suyāmaśca devaputraḥ saṃtuṣitaśca sunirmitaśca paranirmitavaśavartī ca sārthavāhaśca māraputrabrahmā ca sahāṃpatirbrahmottaraśca purohitaḥ subrahmā ca purohitaḥ prabhāvyūhābhāsvaraśca maheśvaraśca śuddhāvāsakāyikā niṣṭhāgataścākaniṣṭhaśca etāni cānyāni cānekāni devaśatasahasrāṇi saṃnipatya anyonyamevāhuḥ—ayuktametanmārṣā asmākaṃ syādakṛtajñatā ca, yadvayamekākinamadvitīyaṃ bodhisattvamutsṛjema | ko ’smākaṃ mārṣā utsahate <a class='ref vai' id='vai32'>Vai 32</a> bodhisattvaṃ satatasamitamanubaddhumavakramaṇagarbhasthānajanmayauvanabhūmidārakakrīḍāntaḥpuranāṭakasaṃdarśanābhiniṣkramaṇaduṣkaracaryābodhimaṇḍopasaṃkramaṇamāradharṣaṇabodhyabhisaṃbodhanadharmacakrapravartanaṃ yāvanmahāparinirvāṇāddhitacittatayā snigdhacittatayā priyacittatayā maitracittatayā saumyacittatayā? tasyāṃ velāyāmimāṃ gāthāmabhāṣata—</p>
<blockquote class='gatha'>
<p><a class='ref sc' id='sc29'>SC 29</a>ko votsaheta vararūpadharam anubandhayituṃ satataṃ prītamanāḥ |<br>
kaḥ puṇyateja yaśasā vacasā svayamātmanecchati vibaddhayitum || <a class='ref vns' id='vns5.16'>Verse 5.16</a></p>
<p><a class='ref sc' id='sc30'>SC 30</a>yasyepsitaṃ tridaśadevapure divyaiḥ sukhairhi ramituṃ satatam |<br>
paramāpsarobhiriha kāmaguṇaiḥ anubaddhitāṃ vimalacandramukham || <a class='ref vns' id='vns5.17'>Verse 5.17</a></p>
<p><a class='ref sc' id='sc31'>SC 31</a>tatha miśrake vanavare rucire divyākare ramitu devapure |<br>
puṣpotkare kanakacūrṇanime anubandhatāṃ vimalatejadharam || <a class='ref vns' id='vns5.18'>Verse 5.18</a></p>
<p><a class='ref sc' id='sc32'>SC 32</a>yasyepsitaṃ ramituḥ citrarathe tatha nandane suravadhūsahitaḥ |<br>
māndāravaiḥ kusumapatracite anubandhatāmimu mahāpuruṣam || <a class='ref vns' id='vns5.19'>Verse 5.19</a></p>
<p><a class='ref sc' id='sc33'>SC 33</a>yāmādhipatyamatha vā tuṣitairatha vāpi prārthayati ceśvaratām |<br>
pūjāraho bhavitu sarvajage anubandhatāmimu anantayaśam || <a class='ref vns' id='vns5.20'>Verse 5.20</a></p>
<p><a class='ref sc' id='sc34'>SC 34</a>yo icchati nirmitapure rucire vaśavartidevabhavane ramitum |<br>
manasaiva sarvamanubhoktikriyā anubandhatāmimu guṇāgradharam || <a class='ref vns' id='vns5.21'>Verse 5.21</a></p>
<p><a class='ref sc' id='sc35'>SC 35</a><a class='ref vai' id='vai33'>Vai 33</a>māreśvaro na ca praduṣṭamanā sarvavidhaiśvaryapāragataḥ |<br>
kāmeśvaro vaśitapāragato gacchatvasau hitakareṇa saha || <a class='ref vns' id='vns5.22'>Verse 5.22</a></p>
<p><a class='ref sc' id='sc36'>SC 36</a>tatha kāmadhātu samatikramituṃ mati yasya brahmapuramāvasitum |<br>
caturapramāṇaprabhatejadharaḥ so ’dyānubaddhatu mahāpuruṣam || <a class='ref vns' id='vns5.23'>Verse 5.23</a></p>
<p><a class='ref sc' id='sc37'>SC 37</a>atha vāpi yasya manujeṣu mati varacakravartiviṣaye vipule |<br>
ratnākaramabhayasaukhyadadam anubandhatāṃ vipulapuṇyadharam || <a class='ref vns' id='vns5.24'>Verse 5.24</a></p>
<p><a class='ref sc' id='sc38'>SC 38</a>pṛthivīśvarastatha pi śreṣṭhisuto āḍhyo mahādhanu mahānicayaḥ |<br>
parivāravānnihataśatrugaṇo gacchatvasau hitakareṇa saha || <a class='ref vns' id='vns5.25'>Verse 5.25</a></p>
<p><a class='ref sc' id='sc39'>SC 39</a>rūpaṃ ca bhogamapi ceśvaratā kīrtiryaśaśca balatā guṇavatī |<br>
ādeyavākya bhavi grāhyaruto brahmeśvaraṃ samupayātu vidum || <a class='ref vns' id='vns5.26'>Verse 5.26</a></p>
<p><a class='ref sc' id='sc40'>SC 40</a>ye divya kāma tatha mānuṣakāṃ yo icchatī tribhavi sarvasukham |<br>
dhyāne sukhaṃ ca pravivekasukhaṃ dharmeśvaraṃ samanubandhayatām || <a class='ref vns' id='vns5.27'>Verse 5.27</a></p>
<p><a class='ref sc' id='sc41'>SC 41</a>rāgaprahāṇu tatha doṣamapī yo icchate tatha kileśajaham |<br>
śānta praśānta upaśāntamanā so dāntacittamanuyātu laghum || <a class='ref vns' id='vns5.28'>Verse 5.28</a></p>
<p><a class='ref sc' id='sc42'>SC 42</a>śaikṣā aśaikṣa tatha pratyekajinā sarvajñajñānamanuprāpuritum |<a class='ref vai' id='vai34'>Vai 34</a><br>
daśabhirbalairnaditu siṃha iva guṇasāgaraṃ samanuyātu vidum || <a class='ref vns' id='vns5.29'>Verse 5.29</a></p>
<p><a class='ref sc' id='sc43'>SC 43</a>pithituṃ apāyapatha yeṣa matir vivṛtuṃ ca ṣaṅgatipathaṃ hyamṛtam |<br>
aṣṭāṅgamārgagamanena gatim anubandhatāṃ gatipathāntakaram || <a class='ref vns' id='vns5.30'>Verse 5.30</a></p>
<p><a class='ref sc' id='sc44'>SC 44</a>yo icchate sugata pūjayituṃ dharmaṃ ca teṣu śrutikāruṇike |<br>
prāpto guṇānapi ca saṃghagatān guṇasāgaraṃ samanuyātu imam || <a class='ref vns' id='vns5.31'>Verse 5.31</a></p>
<p><a class='ref sc' id='sc45'>SC 45</a>jātijarāmaraṇaduḥkhakṣaye saṃsārabandhana vimokṣayitum |<br>
carituṃ viśuddhagamanāntasamaṃ so śuddhasattvamanubandhayatām || <a class='ref vns' id='vns5.32'>Verse 5.32</a></p>
<p><a class='ref sc' id='sc46'>SC 46</a>iṣṭo manāpa priyu sarvajage varalakṣaṇo varaguṇopacitaḥ |<br>
ātmā paraṃ ca tatha mocayituṃ priyadarśanaṃ samupayātu vidum || <a class='ref vns' id='vns5.33'>Verse 5.33</a></p>
<p><a class='ref sc' id='sc47'>SC 47</a>śīlaṃ samādhi tatha prajñamayī gambhīradurdaśaduropagamam |<br>
yo icchate vidu vimukti labhe so vaidyarājamanuyātu laghum || <a class='ref vns' id='vns5.34'>Verse 5.34</a></p>
<p><a class='ref sc' id='sc48'>SC 48</a>ete ca anya guṇa naikavidhā upapatti saukhya tatha nirvṛtiye |<br>
sarvairguṇebhi pratipūrṇa siddhaye siddhavrataṃ samanuyātu vidum || <a class='ref vns' id='vns5.35'>Verse 5.35</a><br>
iti ||</p>
</blockquote>
<p><a class='ref sc' id='sc49'>SC 49</a>idaṃ khalu vacanaṃ śrutvā caturaśītisahasrāṇi cāturmahārājikānāṃ devānāṃ śatasahasraṃ trayatriṃśānāṃ śatasahasraṃ yāmānāṃ śatasahasraṃ tuṣitānāṃ śatasahasraṃ nirmāṇaratīnāṃ śatasahasraṃ paranirmitavaśavartīnāṃ devānāṃ ṣaṣṭisahasrāṇi mārakāyikānāṃ pūrvaśubhakarmaniryātānāṃ aṣṭaṣaṣṭisahasrāṇi brahmakāyikānāṃ bahūni śatasahasrāṇi yāvadakaniṣṭhānāṃ devānāṃ saṃnipatitānyabhūvan | anye ca <a class='ref vai' id='vai35'>Vai 35</a> bhūyaḥ pūrvadakṣiṇapaścimottarebhyo digbhyo bahūni devaśatasahasrāṇi saṃnipatitānyabhūvan | tebhyo ye udāratamā devaputrāste tāṃ mahatīṃ devaparṣadaṃ gāthābhirabhyabhāṣantaḥ—</p>
<blockquote class='gatha'>
<p><a class='ref sc' id='sc50'>SC 50</a>hanta śṛṇotha vacanaṃ amareśvarāho asmin vidhānamati yādṛśatatvabhūtā |<br>
tyaktārthikāmarati dhyānasukhaṃ praṇītam anubandhayāma imamuttamaśuddhasattvam || <a class='ref vns' id='vns5.36'>Verse 5.36</a></p>
<p><a class='ref sc' id='sc51'>SC 51</a>okrāntapāda tatha garbhasthitaṃ mahātmaṃ pūjārahaṃ atiśayamabhipūjayāmaḥ |<br>
puṇyaiḥ surakṣitamṛṣiṃ parirakṣisanto yasyāvatāra labhate na manaḥ praduṣṭam || <a class='ref vns' id='vns5.37'>Verse 5.37</a></p>
<p><a class='ref sc' id='sc52'>SC 52</a>saṃgītitūryaracitaiśca suvādyakaiśca varṇāguṇāṃ kathayato guṇasāgarasya |<br>
kurvāma devamanujāna praharṣaṇīyaṃ yaṃ śrutva bodhivaracitta jane janeryā || <a class='ref vns' id='vns5.38'>Verse 5.38</a></p>
<p><a class='ref sc' id='sc53'>SC 53</a>puṣpābhikīrṇa nṛpateśca karoma gehaṃ kālāgurūttamasudhūpitasaumyagandham |<br>
yaṃ ghrātva devamanujāśca bhavantyudagrā vigatajvarāśca sukhinaśca bhavantyarogāḥ || <a class='ref vns' id='vns5.39'>Verse 5.39</a></p>
<p><a class='ref sc' id='sc54'>SC 54</a>māndāravaiśca kusumaistatha pārijātaiścandraiḥ sucandra tatha sthālavirocamānaiḥ |<br>
puṣpābhikīrṇa kapilāhvaya taṃ karoma pūjārtha pūrvaśubhakarmasamudgatasya || <a class='ref vns' id='vns5.40'>Verse 5.40</a></p>
<p><a class='ref sc' id='sc55'>SC 55</a>yāvacca garbhi vasate trimalairalipto yāvajjarāmaraṇa cāntakaraḥ prasūtaḥ |<br>
tāvatprasannamanaso anubandhayāma eṣā matirmatidharasya karoma pūjām || <a class='ref vns' id='vns5.41'>Verse 5.41</a></p>
<p><a class='ref sc' id='sc56'>SC 56</a>lābhā sulabdha vipulāḥ suramānuṣāṇāṃ drakṣyanti jānu imu saptapadāṃ kramantam |<br>
śakraiśca brahmaṇakaraiḥ parigṛhyamānaṃ gandhodakaiḥ snapiyamāni suśuddhasattvam || <a class='ref vns' id='vns5.42'>Verse 5.42</a> <a class='ref vai' id='vai36'>Vai 36</a> ||<br>
yāvacca loki anuvartanatāṃ karoti antaḥpure vasati kāmakileśaghātī |<br>
yāvacca niṣkramati rājyamapāsya sarvaṃ tāvatprasannamanaso anubandhayāmaḥ || <a class='ref vns' id='vns5.43'>Verse 5.43</a></p>
<p><a class='ref sc' id='sc57'>SC 57</a>yāvadupaiti mahimaṇḍi tṛṇāṃ gṛhītvā yāvacca bodhi spṛśate vinihatya māram |<br>
adhyeṣṭu brāhmaṇayutebhi pravarti cakraṃ tāvatkaroma vipulāṃ sugatasya pūjām || <a class='ref vns' id='vns5.44'>Verse 5.44</a></p>
<p><a class='ref sc' id='sc58'>SC 58</a>yada buddhakāryu kṛtu bheṣyati trisahasre sattvāna koṭinayutā amṛte vinītā |<br>
nirvāṇamārgamupayāsyati śītibhāvaṃ tāvanmahāśayamṛṣiṃ na jahāma sarve || <a class='ref vns' id='vns5.45'>Verse 5.45</a><br>
iti ||</p>
</blockquote>
<p><a class='ref sc' id='sc59'>SC 59</a>atha khalu bhikṣavaḥ kāmadhātvīśvarāṇāṃ devakanyānāṃ bodhisattvasya rūpakāyapariniṣpattiṃ dṛṣṭvā etadabhavat—kīdṛśī tvasau kanyā bhaviṣyati yā imaṃ varapravaraśuddhasattvaṃ dhārayiṣyati | tāḥ kautūhalajātā varapravarapuṣpadhūpadīpagandhamālyavilepanacūrṇacīvaraparigṛhītā divyamanomayātmabhāvapratilabdhāḥ puṇyavipākādhisthānādhisthitāḥ tasmin kṣaṇe ’marapurabhavanādantarhitāḥ kapilāhvaye mahāpuravare udyānaśatasahasraparimaṇḍite rājñaḥ śuddhodanasya gṛhe dhṛtarāṣṭre mahāprāsāde amarabhavanaprakāśe vigalitāmbaradhāriṇyaḥ śubhavimalatejapratimaṇḍitā divyābharaṇastambhitabhujāḥ śayanavaragatāṃ māyādevīmekāṅgulikayopadarśayantyo gaganatalagatāḥ parasparaṃ gāthābhirabhyabhāṣanta—</p>
<blockquote class='gatha'>
<p><a class='ref sc' id='sc60'>SC 60</a>amarapuragatāna apsarāṇāṃ rūpa manorama dṛṣṭva bodhisattve |<br>
matiriyamabhavattadā hi tāsāṃ pramada nu kīdṛśa bodhisattvamātā || <a class='ref vns' id='vns5.46'>Verse 5.46</a></p>
<p><a class='ref sc' id='sc61'>SC 61</a>tāśca sahitapuṣpamālyahastā upagami veśma nṛpasya jātakāṅkṣā |<br>
puṣpa tatha vilepanāṃ gṛhītvā daśanakhaañjalibhirnamasyamānāḥ || <a class='ref vns' id='vns5.47'>Verse 5.47</a></p>
<p><a class='ref sc' id='sc62'>SC 62</a>vigalitavasanāḥ salīlarūpāḥ karatala dakṣiṇi aṅgulīṃ praṇamya |<br>
śayanagata vidarśi māyadevīṃ sādhu nirīkṣatha rūpa mānuṣīṇām || <a class='ref vns' id='vns5.48'>Verse 5.48</a></p>
<p><a class='ref sc' id='sc63'>SC 63</a><a class='ref vai' id='vai37'>Vai 37</a>vayamiha abhimanyayāma anye paramamanorama surūpa apsarāṇām |<br>
ima nṛpativadhūṃ nirīkṣamāṇā jihma vipaśyatha divya ātmabhāvām || <a class='ref vns' id='vns5.49'>Verse 5.49</a></p>
<p><a class='ref sc' id='sc64'>SC 64</a>ratiriva sadṛśī guṇānvitā ca jananiriyaṃ pravarāgrapudgalasya |<br>
maṇiratana yathā subhājanastha tatha iva bhājana devi devadeve || <a class='ref vns' id='vns5.50'>Verse 5.50</a></p>
<p><a class='ref sc' id='sc65'>SC 65</a>karacaraṇatalebhi yāvadūrdhvaṃ aṅga mahorama divya ātirekāḥ |<br>
prekṣatu nayanānna cāsti tṛptiṃ bhūya praharṣati citta mānasaṃ ca || <a class='ref vns' id='vns5.51'>Verse 5.51</a></p>
<p><a class='ref sc' id='sc66'>SC 66</a>śaśiriva gagane virājate ’syā vadanu varaṃ ca virāja gātrabhāsā |<br>
raviriva vimalā śaśīva dīptā tatha prabha niścarate ’sya ātmabhāvāt || <a class='ref vns' id='vns5.52'>Verse 5.52</a></p>
<p><a class='ref sc' id='sc67'>SC 67</a>kanakamiva sujātajātarūpā varṇa virocati deviye tathaiva |<br>
bhramaravaranikāśa kuntalānī mṛdukasugandhaśravāsya mūrdhajāni || <a class='ref vns' id='vns5.53'>Verse 5.53</a></p>
<p><a class='ref sc' id='sc68'>SC 68</a>kamaladalanibhe tathāsya netre daśanaviśuddha nabheva jyotiṣāṇi |<br>
cāpa iva tanūdarī viśālā pārśva samudgata māṃsi nāsti saṃdhiḥ || <a class='ref vns' id='vns5.54'>Verse 5.54</a></p>
<p><a class='ref sc' id='sc69'>SC 69</a>gajabhujasadṛśe ’sya ūrujaṅghe jānu sujātvanupūrvamudgatāsya |<br>
karatalacaraṇā samā suraktā vyaktamiyaṃ khalu devakanya nānyā || <a class='ref vns' id='vns5.55'>Verse 5.55</a></p>
<p><a class='ref sc' id='sc70'>SC 70</a>eva bahuvidhaṃ nirīkṣya devīṃ kusuma kṣipitva pradakṣiṇaṃ ca kṛtvā |<a class='ref vai' id='vai38'>Vai 38</a><br>
supiya yaśavatī jinasya mātā punarapi devapuraṃ gatā kṣaṇena || <a class='ref vns' id='vns5.56'>Verse 5.56</a></p>
<p><a class='ref sc' id='sc71'>SC 71</a>atha caturi caturdiśāsu pālāḥ śakra suyāma tathaiva nirmitāśca |<br>
devagaṇa kumbhāṇḍa rākṣasāśca asura mahoraga kinnarāśca vocan || <a class='ref vns' id='vns5.57'>Verse 5.57</a></p>
<p><a class='ref sc' id='sc72'>SC 72</a>gacchata purato narottamasya puruṣavarasya karotha rakṣaguptim |<br>
mā kuruta jage manaḥpradoṣaṃ mā ca karota viheṭha mānuṣāṇām || <a class='ref vns' id='vns5.58'>Verse 5.58</a></p>
<p><a class='ref sc' id='sc73'>SC 73</a>yatra gṛhavarasmi māyadevī tatra samagra sapāriṣadya sarve |<br>
asidhanuśaraśaktikhaṅgahastā gaganatalasmi sthitā nirīkṣayātha || <a class='ref vns' id='vns5.59'>Verse 5.59</a></p>
<p><a class='ref sc' id='sc74'>SC 74</a>jñātva cyavanakāla devaputrā upagami māyasakāśa hṛṣṭacittā |<br>
puṣpa tatha vilepanāṃ gṛhītvā daśanakhaañjalibhirnamasyamānāḥ || <a class='ref vns' id='vns5.60'>Verse 5.60</a></p>
<p><a class='ref sc' id='sc75'>SC 75</a>cyava cyava hi narendra śuddhasattvā ayu samayo bhavato ’dya vādisiṃha |<br>
kṛpakaruṇa janitva sarvaloke asmi adhyeṣama dharmadānahetoḥ || <a class='ref vns' id='vns5.61'>Verse 5.61</a><br>
iti ||</p>
</blockquote>
<p><a class='ref sc' id='sc76'>SC 76</a>atha khalu bhikṣavo bodhisattvasya cyavanakālasamaye pūrvasyā diśo bahūni bodhisattvaśatasahasrāṇi sarva ekajātipratibaddhāstuṣitavarabhavanavāsino yena bodhisattvastenopasaṃkrāman bodhisattvasya pūjākarmaṇe | evaṃ daśabhyo digbhyo ekaikasyā diśo bahūni bodhisattvaśatasahasrāṇi sarva ekajātipratibaddhāstuṣitavarabhavanavāsino yena bodhisattvastenopasaṃkrāman bodhisattvasya pūjākarmaṇe | cāturmahārājakāyikebhyo devebhyaścaturaśītyapsaraḥśatasahasrāṇyevaṃ trayatriṃśato yāmebhyastuṣitebhyo nirmāṇaratibhyaḥ paranirmitavaśavartibhyo devebhyaścaturaśītyapsaraḥ—śatasahasrāṇi nānātūryasaṃgītivāditena yena bodhisattvastenopasaṃkrāman bodhisattvasya pūjākarmaṇe ||</p>
<p><a class='ref sc' id='sc77'>SC 77</a>atha khalu bodhisattvaḥ śrīgarbhasiṃhāsane sarvapuṇyasamudgate sarvadevanāgasaṃdarśane mahākūṭāgāre niṣadya sārdhaṃ bodhisattvairdevanāgayakṣakoṭiniyutaśatasahasraiḥ parivṛtaḥ puraskṛtastuṣitavarabhavanāt <a class='ref vai' id='vai39'>Vai 39</a> pracalati sma | pracalatā ca bhikṣavo bodhisattvena tathārūpā kāyāt prabhā muktābhūd yayā prabhayā ayaṃ trisāhasramahāsāhasro lokadhāturevaṃ vipulavistīrṇo mahatodāreṇa supracalitapūrveṇa divyaprabhāsamatikrāntenāvabhāsena parisphuṭo ’bhūt | yā api tā lokāntarikā aghā aghasphuṭā andhakārāstamisrā yatremau candrasūryāvevaṃ maharddhikāvevaṃ mahānubhāvāvevaṃ maheśākhyau ābhayā ābhāṃ varṇena varṇaṃ tejasā tejo nābhitapato nābhivirocataḥ, tatra ye sattvā upapannāste svakānapi bāhuprasāritānna paśyanti | tathāpi tasmin samaye mahata udārasyāvabhāsasya prādurbhāvo ’bhūt | ye ca tatra sattvā upapannāste tenaivāvabhāsena sphuṭāḥ samānā anyonyaṃ samyak paśyanti sma | anyonyaṃ saṃjānante sma | evaṃ cāhuḥ—anye ’pi kila bhoḥ sattvā ihopapannāḥ kila bho iti ||</p>
<p><a class='ref sc' id='sc78'>SC 78</a>ayaṃ ca trisāhasramahāsāhasro lokadhātuḥ ṣaḍvikāramaṣṭādaśamahānimittamabhūt | akampat prākampat saṃprākampat | avedhat prāvedhat saṃprāvedhat | acalat prācalat saṃprācalat | akṣubhyat prākṣubhyat saṃprākṣubhyat | araṇat prāraṇat saṃprāraṇat | agarjat prāgarjat saṃprāgarjat | ante ’vanamati sma, madhye unnamati sma | madhye ’vanamati sma, ante unnamati sma | pūrvasyāṃ diśyavanamati sma, paścimāyāṃ diśyunnamati sma | paścimāyāṃ diśyavanamati sma, pūrvasyāṃ diśyunnamati sma | dakṣiṇasyāṃ diśyavanamati sma, uttarasyāṃ diśyunnamati sma | uttarasyāṃ diśyavanamati sma, dakṣiṇasyāṃ diśyunnamati sma | tasmin samaye harṣaṇīyāstoṣaṇīyāḥ premaṇīyāḥ prasādanīyā avalokanīyāḥ prahlādanīyā nirvarṇanīyā asecanīyā apratikūlā anuttrāsakarāḥ śabdāḥ śrūyante sma | na ca kasyacit sattvasya tasmin kṣaṇe viheṭhā vā trāso vā bhayaṃ vā stambhitatvaṃ vābhūt | na ca bhūyaḥ sūryācandramasorna brahmaśakralokapālānāṃ tasmin kṣaṇe prabhā prajñāyate sma | sarvanarakatiryagyoniyamalokopapannāśca sattvāstasmin kṣaṇe vigataduḥkhā abhūvan sarvasukhasamarpitāḥ | na ca kasyacit sattvasya rāgo bādhate sma, dveṣo vā moho vā, īrṣyā vā mātsaryaṃ vā, māno vā mrakṣo vā, mado vā krodho vā, vyāpādo vā paridāho vā | sarvasattvāstasmin kṣaṇe maitracittā hitacittāḥ parasparaṃ mātāpitṛsaṅgino ’bhūvan | aghaṭṭitāni ca divyamānuṣyakāṇi tūryakoṭiniyutaśatasahasrāṇi manojñaghoṣamutsṛjanti sma | devakoṭīnayutaśatasahasrāṇi pāṇibhiraṃsaiḥ śirobhistaṃ mahāvimānaṃ vahanti sma | tāni cāpsaraḥśatasahasrāṇi svāṃ svāṃ saṃgītiṃ saṃprayujya purataḥ pṛṣṭhato vāmadakṣiṇena ca sthitvā bodhisattvaṃ saṃgītirutasvareṇābhistuvanti sma—</p>
<blockquote class='gatha'>
<p><a class='ref sc' id='sc79'>SC 79</a>pūrvakarmaśubhasaṃcitasya te dīrgharātrakuśaloditasya te |<br>
satyadharmanayaśodhitasya te pūja adya vipulā pravartate || <a class='ref vns' id='vns5.62'>Verse 5.62</a></p>
<p><a class='ref sc' id='sc80'>SC 80</a><a class='ref vai' id='vai40'>Vai 40</a>pūrvi tubhya bahukalpakoṭiyo dānu dattu priyaputradhītarā |<br>
tasya dānacaritasya tatphalaṃ yena divya kusumāḥ pravarṣitāḥ || <a class='ref vns' id='vns5.63'>Verse 5.63</a></p>
<p><a class='ref sc' id='sc81'>SC 81</a>ātmamāṃsa tulayitva te vibho so ’bhidattu priyapakṣikāraṇāt |<br>
tasya dānacaritasya tatphalaṃ pretaloki labhi pānabhojanam || <a class='ref vns' id='vns5.64'>Verse 5.64</a></p>
<p><a class='ref sc' id='sc82'>SC 82</a>pūrvi tubhya bahukalpakoṭiyo śīla rakṣitamakhaṇḍanavratam |<br>
tasya śīlacaritasya tatphalaṃ yena akṣaṇa apāya śodhitāḥ || <a class='ref vns' id='vns5.65'>Verse 5.65</a></p>
<p><a class='ref sc' id='sc83'>SC 83</a>pūrvi tubhya bahukalpakoṭiyo kṣānti bhāvita nidānabodhaye |<br>
tasya kṣānticaritasya tatphalaṃ maitracitta bhuta devamānuṣāḥ || <a class='ref vns' id='vns5.66'>Verse 5.66</a></p>
<p><a class='ref sc' id='sc84'>SC 84</a>pūrvi tubhya bahukalpakoṭiyo vīryu bhāvitamalīnamuttamam |<br>
tasya vīryacaritasya tatphalaṃ yena kāyu yatha meru śobhate || <a class='ref vns' id='vns5.67'>Verse 5.67</a></p>
<p><a class='ref sc' id='sc85'>SC 85</a>pūrvi tubhya bahukalpakoṭiyo dhyāna dhyāyita kileśadhyeṣaṇāt |<br>
tasya dhyānacaritasya tatphalaṃ yena kleśa jagato na bādhate || <a class='ref vns' id='vns5.68'>Verse 5.68</a></p>
<p><a class='ref sc' id='sc86'>SC 86</a>pūrvi tubhya bahukalpakoṭiyo prajña bhāvita kileśachedanī |<br>
tasya prajñacaritasya tatphalaṃ yena ābha paramā virocate || <a class='ref vns' id='vns5.69'>Verse 5.69</a></p>
<p><a class='ref sc' id='sc87'>SC 87</a>maitravarmita kileśasūdanā sarvasattvakaruṇāya udgatā |<br>
modiprāpta paramā upekṣakā brahmabhūta sugatā namo ’stu te || <a class='ref vns' id='vns5.70'>Verse 5.70</a></p>
<p><a class='ref sc' id='sc88'>SC 88</a><a class='ref vai' id='vai41'>Vai 41</a>prajña ulkaprabha tejasodgatā sarvadoṣatamamohaśodhakā |<br>
cakṣubhūta trisahasrināyakā mārgadeśika mune namo ’stu te || <a class='ref vns' id='vns5.71'>Verse 5.71</a></p>
<p><a class='ref sc' id='sc89'>SC 89</a>ṛddhipādavarabhijñakovidā satyadarśi paramārthi śikṣitā |<br>
tīrṇa tārayasi anyaprāṇino dāśabhūta sugatā namo ’stu te || <a class='ref vns' id='vns5.72'>Verse 5.72</a></p>
<p><a class='ref sc' id='sc90'>SC 90</a>sarvopāyavarabhijñakovidā darśayasi cyutimacyuticyutim |<br>
lokadharmabhavanābhivartase no ca loki kvaci opalipyase || <a class='ref vns' id='vns5.73'>Verse 5.73</a></p>
<p><a class='ref sc' id='sc91'>SC 91</a>lābha teṣa paramā acintiyā yeṣu darśana śravaṃ ca eṣyase |<br>
kiṃ punaḥ śṛṇuya yo tidharmatāṃ śraddha prīti vipulā janeṣyase || <a class='ref vns' id='vns5.74'>Verse 5.74</a></p>
<p><a class='ref sc' id='sc92'>SC 92</a>jihma sarva tuṣitālayo bhuto jambudvīpi puri yo udāgataḥ |<br>
prāṇikoṭinayutā acintiyāṃ bodhayiṣyasi prasupta kleśato || <a class='ref vns' id='vns5.75'>Verse 5.75</a></p>
<p><a class='ref sc' id='sc93'>SC 93</a>ṛddha sphīta puramadya bheṣyatī devakoṭinayutaiḥ samākulam |<br>
apsarobhi turiyairnināditaṃ rājagehi madhuraṃ śruṇiṣyati || <a class='ref vns' id='vns5.76'>Verse 5.76</a></p>
<p><a class='ref sc' id='sc94'>SC 94</a>puṇyatejabharitā śubhakarmaṇā nāri sā paramarūpaupetā |<br>
yasya putra ayameva samṛddhaḥ tisraloki abhibhāti śīriye || <a class='ref vns' id='vns5.77'>Verse 5.77</a></p>
<p><a class='ref sc' id='sc95'>SC 95</a><a class='ref vai' id='vai42'>Vai 42</a>no bhuyo puravarasmi dehināṃ lobhadoṣakalahā vivādakā |<br>
sarva maitramanasaḥ sagauravā bhāvino naravarasya tejasā || <a class='ref vns' id='vns5.78'>Verse 5.78</a></p>
<p><a class='ref sc' id='sc96'>SC 96</a>rājavaṃśa nṛpateḥ pravardhate cakravartikularājasaṃbhavaḥ |<br>
bheṣyate kapilasāhvayaṃ puraṃ ratnakoṣabharitaṃ susamṛddham || <a class='ref vns' id='vns5.79'>Verse 5.79</a></p>
<p><a class='ref sc' id='sc97'>SC 97</a>yakṣarākṣasakumbhāṇḍaguhyakā devadānavagaṇāḥ saindrakāḥ |<br>
ye sthitā naravarasya rakṣakāḥ teṣu mokṣa nacireṇa bheṣyate || <a class='ref vns' id='vns5.80'>Verse 5.80</a></p>
<p><a class='ref sc' id='sc98'>SC 98</a>puṇyupārjitu stavitva nāyakaṃ premagauravamupasthapisva nā |<br>
sarva bodhi pariṇāmayāmahe kṣipra bhoma yatha tvaṃ narottama || <a class='ref vns' id='vns5.81'>Verse 5.81</a><br>
iti ||</p>
</blockquote>
<p class='endsection'><a class='ref sc' id='sc99'>SC 99</a>iti śrīlalitavistare pracalaparivarto nāma pañcamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
