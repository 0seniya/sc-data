<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy38' lang='san'>
<header>
<ul>
<li class='division'>Divyāvadānam</li>
</ul>
<h1>38. maitrakanyakāvadānam</h1>
</header>
<p><a class='ref vai' id='vai493.001'>Vai 493.001</a> mātaryapakāriṇaḥ prāṇina ihaiva vyasanaprapātapātālāvalambino bhavantīti satatasamupajāyamānapremaprasādabahumānamānasaiḥ satpuruṣairmātaraḥ śuśrūṣaṇīyāḥ |<br>
<a class='ref vai' id='vai493.003'>Vai 493.003</a> tadyathānuśrūyate—vikasitasitakumudendukundakusumāvalīguṇagaṇavibhūṣitaḥ pūrvajanmāntaropāttāprameyānavadyavipulasakalasambhāro dhanadasamānaratnāśrayaḥ svajanakṛpaṇavanīpakabhujyamānodāravibhavasāranicayo mitro nāma sārthavāho babhūva |<br>
<a class='ref vai' id='vai493.007'>Vai 493.007</a> paropakāraikarasābhirāmā vibhūtayaḥ sphītatarā babhūvuḥ |<br>
<a class='ref vai' id='vai493.009'>Vai 493.009</a> tasyāryasattvasya nabhasyarātre karā navendoḥ kumudāvadātāḥ (1)|<br>
<a class='ref vai' id='vai493.011'>Vai 493.011</a> tṛṣṇānilaiḥ śokaśikhāpracaṇḍaiścittāni dagdhāni bahuprakāram |<br>
<a class='ref vai' id='vai493.013'>Vai 493.013</a> āśāvatāṃ sapraṇayābhirāmairdānāmbuṣekaiḥ śamayāmbabhūva (2)|<br>
<a class='ref vai' id='vai493.015'>Vai 493.015</a> dṛṣṭvā lokamimaṃ dhanakṣayabhayāt saṃtyaktadānotsavaṃ lokakleśapiśācikāvaśatayā saṃdūṣitādhyāśayam |<br>
<a class='ref vai' id='vai493.017'>Vai 493.017</a> kāruṇyāt sa dadāvanāthakṛpaṇaklībāturebhyo dhanaṃ matvā ca prahatārṇavormicapalaṃ svaṃ jīvitaṃ bhūyasā (3)|<br>
<a class='ref vai' id='vai493.019'>Vai 493.019</a> yeṣu vyāsajjacetā bhujagavaravadhūbhogabhīmeṣu labdhā gāhante pāpagartaṃ sphuṭadahanaśikhābhīmaparyantarandhram |<br>
<a class='ref vai' id='vai493.021'>Vai 493.021</a> vātāghātapranṛttapravaranaravadhūnetrapakṣmāgralolāṃs tānarthānarthiduḥkhavyupaśamapaṭubhiḥ protsasarja pradānaiḥ (4)|<br>
<a class='ref vai' id='vai493.023'>Vai 493.023</a> tasmāt putradhanatvāt putrābhilāṣiṇo yadā manorathaśatairasakṛdunmiṣitonmiṣitāḥ putraśriyaḥ prasahya sphītataravairabhārendhanavahninaiva vigatanikhilapratīkāradāruṇaprabhāvamahatā sukṛtāntalayaīkaparāyaṇāḥ kriyante sma, yadāsau lokapravādamātrayāpi panthānaṃ samavatīrya dhanadavaruṇakuberaśaṃkarajanārdanapitāmahādīn devatāviśeṣān putrārtham yācitumārebhe |<br>
<a class='ref vai' id='vai493.027'>Vai 493.027</a> yasmin yasmiṃstanayasarasi svacchapūrṇāmbupūrṇe vane(jāte)vṛddhiḥ samuditamahāvaṃśalakṣmyambujasya |<br>
<a class='ref vai' id='vai493.029'>Vai 493.029</a> tattattasya prabalavirasam yāti tīkṣṇāṃśumālaiḥ śoṣaṃ manye raviriva jalaṃ bhāgadheyārkabimbam (5)| rudraṃ naikakapālaśekharadharaṃ cakrāyudhaṃ vajriṇaṃ sraṣṭāraṃ makaradhvajaṃ girisutāputraṃ mayūrāsanam |<a class='ref vai' id='vai494.003'>Vai 494.003</a></p>
<p>gaṅgāśaṅkhadalāvadātasalilāṃstāṃstāṃśca devānasau putrārthī śaraṇam yayau bahu punardānaṃ dvijebhyo dadau (6)|<br>
<a class='ref vai' id='vai494.005'>Vai 494.005</a> yadyajjano maṅgaladeśanābhirvratopavāsādhigataiśca duḥkhaiḥ |<br>
<a class='ref vai' id='vai494.007'>Vai 494.007</a> putrārthasaṃsiddhinimagnabuddhirvikṣipya khedaṃ sa cakāra tāṃstān (7)|<br>
<a class='ref vai' id='vai494.009'>Vai 494.009</a> evamanekaprakārakāyacetasorāyāsakāribhirapi vratopavāsamaṅgalairyadā naiva kadācit kāle ’sya putrā jīvino babhūvuḥ, tadainamativipule pragāḍhaśokāpagāmbhasi nimajjantaṃ kaścit sādhupuruṣo ’bravīt—<a class='ref vai' id='vai494.012'>Vai 494.012</a> karmāṇyevāvalambanti dehināṃ sarvasampadaḥ |<br>
<a class='ref vai' id='vai494.013'>Vai 494.013</a> bhūtānāṃ tuṅgaśṛṅgādvā vinipāto na bhūtaye (8)|<br>
<a class='ref vai' id='vai494.014'>Vai 494.014</a> saṃkleśaṃ bahavaḥ prāptāḥ putratṛṣṇārtabuddhinā |<br>
<a class='ref vai' id='vai494.015'>Vai 494.015</a> na ca te ’dyāpi jīvanti tatra kiṃ parikhidyase (9)|<br>
<a class='ref vai' id='vai494.016'>Vai 494.016</a> karmāṇi nirmucya kathaṃ bhavebhyaḥ svargaukasastuṣṭivaśādiheyuḥ |<br>
<a class='ref vai' id='vai494.018'>Vai 494.018</a> ye yairvinā nātmabhavaṃ labhante te tairvinā janma kathaṃ bhajeran (10)|<br>
<a class='ref vai' id='vai494.020'>Vai 494.020</a> ye sāṃsārikanaikaduḥkhadahanajvālālatāliṅgitāste vāñchanti narāmaroragasukhaṃ prāyeṇa dānādibhiḥ |<br>
<a class='ref vai' id='vai494.022'>Vai 494.022</a> tvaṃ kenāpi viḍambase jaḍamatiḥ putrāśayonmattako yastvaṃ dyāmadhigantumicchasi bṛhatsopānamālāśrayāt (12)|<br>
<a class='ref vai' id='vai494.024'>Vai 494.024</a> vidhimaparamahaṃ te bodhayāmi prasiddhyai tvamapi ca kuru tāvat saṃprasiddhyai kadācit |<br>
<a class='ref vai' id='vai494.026'>Vai 494.026</a> yadi bhavati sutaste kanyakānāma tasya sakalajanapade ’smin khyāpayasva prasiddhyā (13)|<br>
<a class='ref vai' id='vai494.028'>Vai 494.028</a> atha tasya kālāntare gaganatalamaṃśumālīva svakiraṇanikarairvirājamānaṃ svavaṃśalakṣmīḥ putraṃ janayāmbabhūva |<br>
<a class='ref vai' id='vai494.029'>Vai 494.029</a> sa ca—<a class='ref vai' id='vai494.030'>Vai 494.030</a> nirvāntāmalahemaśailaśirasaḥ pracchedagauradyutiḥ saṃpūrṇāmalacandramaṇḍalasamacchatrorubhāsvacchirāḥ |<br>
mattairāvaṇacārupuṣkarakaravyālambabāhudvayo bhinnendīvaraphullapatranicayaśyāmāruṇāntekṣaṇaḥ (14)|<br>
<a class='ref vai' id='vai495.003'>Vai 495.003</a> bhūyaḥ kalpasahasrasaṃcitamahāpuṇyaprabhāvodbhavaiḥ pravyaktasphuritendracāparuciraiḥ prahlādibhirlakṣaṇaiḥ |<br>
<a class='ref vai' id='vai495.005'>Vai 495.005</a> mūrtistasya rarāja cāruśikharāddhemam yathā bhūcyutaṃ prodgīrṇasvamayūkhajālajaṭilai ratnāṅkurairveṣṭitam (15)|<br>
<a class='ref vai' id='vai495.007'>Vai 495.007</a> bhramaracamarapaṅktiśyāmakeśābhirāmaṃ samavipulalalāṭaṃ śrīmaduttuṅganāsam |<br>
<a class='ref vai' id='vai495.009'>Vai 495.009</a> tanayamuditacetā maitrakanyābhidhānaṃ daśadivasapareṇa khyāpayāmāsa loke (16)|<br>
<a class='ref vai' id='vai495.011'>Vai 495.011</a> śarīriṇāṃ vṛddhikaraiḥ samṛddhairviśeṣayuktairvividhānnapānaiḥ |<br>
<a class='ref vai' id='vai495.013'>Vai 495.013</a> sudhāvadātaiḥ sphuṭacandrapādaiḥ payodhiveleva yayau samṛddhim (17)|<br>
<a class='ref vai' id='vai495.015'>Vai 495.015</a> dhātrībhiḥ sa samunnītaḥ kṣīraiśca sarpimaṇḍakaiḥ |<br>
<a class='ref vai' id='vai495.016'>Vai 495.016</a> pupoṣa sundaraṃ dehaṃ hradasthamiva paṅkajam (18)|<br>
<a class='ref vai' id='vai495.017'>Vai 495.017</a> atha tasya pitā mitraḥ sārthavāho vaṇigjanaiḥ |<br>
<a class='ref vai' id='vai495.018'>Vai 495.018</a> dravyairvahanamāropya jagāhe codadhiṃ mudā (19)|<br>
<a class='ref vai' id='vai495.019'>Vai 495.019</a> timiṃgilakṣobhavivardhitormipayodadhau mīnavipannapātre |<br>
<a class='ref vai' id='vai495.021'>Vai 495.021</a> pitaryatīte jananīṃ jagāda cakāra kiṃ karma pitā mameti (20)|<br>
<a class='ref vai' id='vai495.023'>Vai 495.023</a> tato ’sya jananī pativiyogaśokaglapitahṛdayā cintāmāpede |<br>
<a class='ref vai' id='vai495.024'>Vai 495.024</a> āśāpāśaśatākṛṣṭo vāraṇasyeva mṛtyaṃ na paśyati |<br>
<a class='ref vai' id='vai495.025'>Vai 495.025</a> viṣayāsvādakṛpaṇo vāraṇasyeva bandhanam (21)|<br>
<a class='ref vai' id='vai495.026'>Vai 495.026</a> yadyapi kathayiṣyāmi pitaram yānapātrikam |<br>
<a class='ref vai' id='vai495.027'>Vai 495.027</a> eṣo ’pi mama mandāyā nāśameṣyati toyadhau (22)|<br>
<a class='ref vai' id='vai495.028'>Vai 495.028</a> yāvaccāyaṃ janapadamimaṃ tasya vṛttiṃ na bhūtāṃ pṛcchatyasmai kathayati na vā sarva evaiṣa lokaḥ |<br>
<a class='ref vai' id='vai495.030'>Vai 495.030</a> tāvadyuktaṃ mama sutamimaṃ mṛtyuvaktrāntarālaṃ nānāduḥkhavyasanagahanaṃ vyādhiṣaktaṃ niṣeddhum (23)|<br>
paro ’pi yaḥ sādhujanānujuṣṭaṃ vihāya mārgaṃ śrayate vimārgam |<br>
<a class='ref vai' id='vai496.003'>Vai 496.003</a> nivāraṇīyaḥ sa svamatājjanena prayatnataḥ kiṃ punareva putraḥ (24)|<br>
<a class='ref vai' id='vai496.005'>Vai 496.005</a> tato jananī kathayāṃcakre—<a class='ref vai' id='vai496.006'>Vai 496.006</a> putra aukarikatvena pitā te māmapūpuṣat |<br>
<a class='ref vai' id='vai496.007'>Vai 496.007</a> yadyahaṃ sukhitā kāryā kārṣīraukāribhūṣaṇam (25)|<br>
<a class='ref vai' id='vai496.008'>Vai 496.008</a> atha maitrakanyako bodhisattvo māturvacanaṃ kusumamālāmiva śirasā samabhivandya anyasminnahani aukarikāpaṇaṃ prasasāra |<br>
<a class='ref vai' id='vai496.010'>Vai 496.010</a> puṇyasambhāramahatastasya sattvadayāvataḥ |<br>
<a class='ref vai' id='vai496.011'>Vai 496.011</a> prathame ’hani saṃpannaṃ catuḥkārṣāpaṇaṃ dhanam (26)|<br>
<a class='ref vai' id='vai496.012'>Vai 496.012</a> svagarbhasaṃdhāraṇaduḥkhitāyai dadau sa tasyai mudito jananyai |<br>
<a class='ref vai' id='vai496.014'>Vai 496.014</a> dāridryaduḥkhavyasanacchidāyai dhanaṃ mahābhogaphalaprasūtyai (27)|<br>
<a class='ref vai' id='vai496.016'>Vai 496.016</a> atha ye tasmin puravare ciraṃtanā aukarikāḥ, te tasya tāmabhivardhamānāṃ kriyavikrayalokamaviṣamavyavahāranītyā prakṛtipremapeśalatayā cāvarjitamanasastasmin mahāsattve vyavahārārthamāpatantamavalokya taṃ tasmātkarmaṇo vinivartanārthamāhuh—<a class='ref vai' id='vai496.019'>Vai 496.019</a> gāndhikāpaṇikaḥ śreṣṭhī pitaitasmin pure purā |<br>
<a class='ref vai' id='vai496.020'>Vai 496.020</a> sa tvaṃ tāṃ vṛttimujjhatvā śrayase ’nyāṃ kayā dhiyā (28)|<br>
<a class='ref vai' id='vai496.021'>Vai 496.021</a> atha bodhisattvastāmāpi jīvikāmapahāya gāndhikāpaṇaṃ cakāra—<a class='ref vai' id='vai496.022'>Vai 496.022</a> yasminneva dine cakre sa sādhurgāndhikāpaṇam |<br>
<a class='ref vai' id='vai496.023'>Vai 496.023</a> kārṣāpaṇāṣṭakaṃ tasya tasminnevopapadyate (29)|<br>
<a class='ref vai' id='vai496.024'>Vai 496.024</a> tamapi mātre pratipāditavān |<br>
atha gāndhikāpaṇikāḥ puruṣāḥ sametyāgatya ca taṃ mahāsattvaṃ vicchandayāmāsuh—<a class='ref vai' id='vai496.026'>Vai 496.026</a> gāndhāpaṇaṃ klībajanābhipannaṃ pitā na vai mādya pure(?) cakāra |<br>
<a class='ref vai' id='vai496.028'>Vai 496.028</a> tatraiva hairaṇyikatāṃ sa kṛtvā dhanāni bhūyāṃsi samāpa sādho (30)|<br>
<a class='ref vai' id='vai496.030'>Vai 496.030</a> atha maitrakanyako bodhisattvastāmapi jīvikāmapahāya hairaṇyikāpaṇaṃ cakrāra |<br>
<a class='ref vai' id='vai496.031'>Vai 496.031</a> tayāpi tasmin vyavahāranītyā hairaṇyikāṃstānabhibhūya sarvān |<br>
lebhe dine sa prathame mahārhaḥ kārṣāpaṇān ṣoḍaśa tān dadau ca (31)|<br>
<a class='ref vai' id='vai497.003'>Vai 497.003</a> dine dvitīye dvātriṃśat kārṣāpaṇamupārjya saḥ |<br>
<a class='ref vai' id='vai497.004'>Vai 497.004</a> dakṣiṇīyaviśeṣāyai mātre tānapi dattavān (32)|<br>
<a class='ref vai' id='vai497.005'>Vai 497.005</a> atha hairaṇyikāpaṇikāḥ puruṣā sametyāgatya ca taṃ tasmātkarmaṇo vinivartanārthamāhuh—<a class='ref vai' id='vai497.006'>Vai 497.006</a> śaraccandrāṃśudhavale labdhvā janma kule katham |<br>
<a class='ref vai' id='vai497.007'>Vai 497.007</a> kṛpaṇāṃ jīvikāhetorvṛttimāśrayate bhavān (33)|<br>
<a class='ref vai' id='vai497.008'>Vai 497.008</a> prabhañjanoddhūtaśikhākarāle hutāśane visphuritasphuliṅge |<br>
<a class='ref vai' id='vai497.010'>Vai 497.010</a> vivartitaṃ ślāghyamatīva puṃsāṃ na tu svavṛtteścyavanaṃ pravṛttam (34)|<br>
<a class='ref vai' id='vai497.012'>Vai 497.012</a> mahoragāśvāsavighūrṇitograistaraṃgabhaṅgairviṣamaṃ payodhim |<br>
<a class='ref vai' id='vai497.014'>Vai 497.014</a> agādhapātālavilagnamūlaṃ pitā vigāhyārjitavān dhanaṃ te (35)|<br>
<a class='ref vai' id='vai497.016'>Vai 497.016</a> yadāśritaṃ karma janānuvarjinā tvayā vidagdhena dhanepsunādhunā |<br>
<a class='ref vai' id='vai497.018'>Vai 497.018</a> kathaṃ na saṃprāpsyasi bhāgyasampadaṃ piturvyatīte ’pi viśālinīṃ śriyam (36)|<br>
<a class='ref vai' id='vai497.020'>Vai 497.020</a> vitteśvaro ’pyarthavibhūtivistarair nāśāṃ sadarthāṃ vibabhāra yasya |<br>
<a class='ref vai' id='vai497.022'>Vai 497.022</a> tasyā mahendrāmalatulyakīrteḥ sūnuḥ kathaṃ tvaṃ na bibharṣi lajjām (37)|<br>
<a class='ref vai' id='vai497.024'>Vai 497.024</a> ye mṛtyuṃ gaṇayanti naiva vipadi grāsaṃ bhajante ’nagha gehe bandhuṣu sūnuṣu vyapagatasnehātmanodyoginaḥ |<br>
<a class='ref vai' id='vai497.026'>Vai 497.026</a> ye nītvā jaladhīnagādhasalilānāvartabhīmān budhāḥ prāpyārthān gajadantabhaṅgasitayāsinvanta kīrtyā jagat (38)|<br>
<a class='ref vai' id='vai497.028'>Vai 497.028</a> atha maitrakanyako bodhisattvastebhyo ’pi tathānuguṇinīṃ kathāmavadhārya samudrāvataraṇakṛtavyavasāyo mātaramupasṛtyovāca—amba, sārthavāhaḥ kilāsmākaṃ pitā purā |<br>
<a class='ref vai' id='vai497.029'>Vai 497.029</a> tadanujñāṃ prayaccha, yadahamapi mahāsamudramavatariṣyāmīti |<br>
<a class='ref vai' id='vai497.030'>Vai 497.030</a> sā pūrvameva bhartṛmaraṇaduḥkhena vigatajīvitāśā svasya tanayasya tenāsamlakṣitadāruṇena viyogaśokaśastreṇa bhṛśataraṃ pravidāryamāṇahṛdayeva svatanayamāha—<a class='ref vai' id='vai497.032'>Vai 497.032</a> vatsa kena tavākhyātaṃ vinākāraṇaśatrunā |<br>
<a class='ref vai' id='vai497.033'>Vai 497.033</a> jīvitaṃ kasya te ’niṣṭaṃ tvayā krīḍāṃ karoti kaḥ (39)|<br>
daivāt kathaṃcitsamprāptaṃ cakṣurekaṃ tvamadya me |<br>
<a class='ref vai' id='vai498.002'>Vai 498.002</a> putrakleśābhāginyā mṛtyunā hriyase ’dhunā (40)|<br>
<a class='ref vai' id='vai498.003'>Vai 498.003</a> na yāvadevaṃ mama duḥkhaśalyaṃ prayāti nāśaṃ pravidārya śokam |<br>
<a class='ref vai' id='vai498.005'>Vai 498.005</a> kathaṃ nu tasyopari me dvitīyaṃ nipātyate pāpamayairamitraiḥ (41)|<br>
<a class='ref vai' id='vai498.007'>Vai 498.007</a> yeṣāṃ ceto vividhavirasāyāsaduḥkhāprakampyam yaiḥ saṃtyaktaṃ kṛpaṇahṛdayairjīvitaṃ bhogalubdhaiḥ |<br>
<a class='ref vai' id='vai498.009'>Vai 498.009</a> te saṃtyaktvā nayanagalitāśrupravāhārdravaktrān bandhūnajñā makaranilaye mṛtyave yānti nāśam (42)|<br>
<a class='ref vai' id='vai498.011'>Vai 498.011</a> tanmāmanāthāṃ pratipālanīyāṃ tvajjīvitāśaikanibandhajīvām |<br>
<a class='ref vai' id='vai498.013'>Vai 498.013</a> saṃtyajya yātuṃ kathamudyamaste mā sā kathā mā nu vaco madīyam(?) (43)|<br>
<a class='ref vai' id='vai498.015'>Vai 498.015</a> svaprāṇasaṃdehakarīmavasthāṃ praviśya naikāntasukhaṃ prasādhyam |<br>
<a class='ref vai' id='vai498.017'>Vai 498.017</a> saṃpattayo yena vaṇigjanasya tato ’hamevaṃ suta vārayāmi (44)|<br>
<a class='ref vai' id='vai498.019'>Vai 498.019</a> sa tasyā hitārthaṃ madhurāṇyapi vacanakusumāni tṛṇamivāvadhūya sapragalbhatayā samavalambitavikatthāśobhaṃ kiṃcidīdṛśaṃ pratyāha—<a class='ref vai' id='vai498.021'>Vai 498.021</a> varaṃ naiva tu jāyeran ye jātā nirdhanā janāḥ |<br>
<a class='ref vai' id='vai498.022'>Vai 498.022</a> jātasya yadi duḥkhāni varaṃ mṛtyur na jīvitam (45)|<br>
<a class='ref vai' id='vai498.023'>Vai 498.023</a> āśayā gṛhamāgatya dīnadīnāstapasvinaḥ |<br>
<a class='ref vai' id='vai498.024'>Vai 498.024</a> arthino mama pāpasya yānti niḥśvasya durmanāḥ (46)|<br>
<a class='ref vai' id='vai498.025'>Vai 498.025</a> ye śaktihīnā vibhavārjanādau te dehino duḥkhaśataṃ sahante |<br>
<a class='ref vai' id='vai498.027'>Vai 498.027</a> lokaṃ punarduḥkhaśatopataptaṃ draṣṭaṃ na śaknomi cirāyamāṇaḥ (47)|<br>
<a class='ref vai' id='vai498.029'>Vai 498.029</a> tasmādvilaṅghāmi vacastvadīyam yāsyāmi taṃ tvaṃ prajahīhi śokam |<br>
<a class='ref vai' id='vai498.031'>Vai 498.031</a> tatraiva yāyāṃ nidhanaṃ samudre chinnaṃ mayā vā vyasanaṃ janasya (48)|<br>
atha maitrakanyako bodhisattvo mātaramapramāṇīkṛtya nirgatya gṛhādvārāṇasyāṃ puryāmātmānaṃ sārthavāhamityuddhoṣayāmāsa |<br>
<a class='ref vai' id='vai499.003'>Vai 499.003</a> asyāmeva purā puraṃdarapurīpratispardhipuryāṃ vaṇik mitro nāma babhūva yatsuranaraprakhyātakīrtidhvajaḥ |<br>
<a class='ref vai' id='vai499.005'>Vai 499.005</a> putrastasya mahāsamudramacirādyāsyatyamuṣmindine yātum ye vaṇijaḥ kṛtopakaraṇāste santu sajjā iti (49)|<br>
<a class='ref vai' id='vai499.007'>Vai 499.007</a> atha maitrakanyako bodhisattvo vividhopakaraṇasambhārasādhanānāṃ samāgṛhītapuṇyāhaprasthānabhadrāṇāmupahṛtamaṅgalavividhānāṃ vaṇijāṃ pañcabhiḥ śataiḥ kṛtaparivāraḥ prasasāra |<br>
<a class='ref vai' id='vai499.008'>Vai 499.008</a> mātā cainaṃ gacchatīti śrutvāha—mamaikaputraka, kva yāsyasīti karuṇakaruṇākranditamātraparāyāṇā komalavimalakamaladalavilāsālasābhyāṃ pāṇikamalābhyāṃ rucirakanakaghaṭitaghaṭavikaṭapayodharavarorubhāsuramuraḥ pragāḍhamabhitāḍayati |<br>
<a class='ref vai' id='vai499.011'>Vai 499.011</a> bāṣpasaliladhārāparamparodbhavoparudhyamānakaṇṭhī anilabalākulitagalitasajalajaladapaṭalāvalīmalinakeśapāśā satvaratvaramabhigamya maitrakanyakasya bodhisattvasya pādayoḥ pariṣvajyaivamāha—mā māṃ putraka parityajaya yāsīti |<br>
<a class='ref vai' id='vai499.014'>Vai 499.014</a> anartharāgagrahamūḍhabuddhayo narā hi paśyanti na kevalaṃ hitam |<br>
<a class='ref vai' id='vai499.016'>Vai 499.016</a> satāṃ hitādhānavidhānacetasāṃ giro ’pi śṛṇvanti na bhūtavādinām (50)|<br>
<a class='ref vai' id='vai499.018'>Vai 499.018</a> maitrakanyako ’pi dharaṇi<span class='supplied'>tala</span>niṃnāṃ mātaraṃ śokavaśyāṃ śirasi kupitacittaḥ pādavajreṇa hatvā |<br>
<a class='ref vai' id='vai499.021'>Vai 499.021</a> muhurupacitaśokaḥ karmaṇā preryamāṇas tvaritamatirabhūt saṃprayātuṃ vaṇigbhiḥ (51)|<br>
<a class='ref vai' id='vai499.023'>Vai 499.023</a> tataḥ sā mātā samutthāyāha—putraka, <a class='ref vai' id='vai499.024'>Vai 499.024</a> mayi gamananivṛttiṃ kartumatyudyatāyām yadupacitamapuṇyaṃ macchirastāḍanātte |<br>
<a class='ref vai' id='vai499.026'>Vai 499.026</a> vyasanaphalamanantaṃ mā tu bhūt karmaṇo ’sya punarapi guruvākyaṃ mātigāḥ svapnato ’pi (52)|<br>
<a class='ref vai' id='vai499.028'>Vai 499.028</a> atha maitrakanyako bodhisattvo vividhavihārāyatanaparvatopavanagahvarasarittaḍāgārāmaramaṇīyatarānanekanagaranigamarkaṭagrāmādīnanuvicaran krameṇa samudratīraṃ saṃprāpya sajjīkṛtayānapātro bhujagapativadanavisṛtaśvasanacapalabalavilulitavipulavimalasalilamaruṇataruṇakiraṇanikararucirapadmarāgapuñjaprabhārāgarañjitormimālājalamasurasvarasamasuraparasureśvarakarodarasphuritahutavahaśikhāvalīkarālavajrapatanabhayanilīnadharaṇīdharaśikharaparāhatajaloddhatottuṅgataraṃgabhaṅgaraudraṃ samudramavatatāra |<br>
mahāanilotkṣiptataraṃgabhaṅgaiḥ samullasadbhiḥ khamivotpatantam |<br>
<a class='ref vai' id='vai500.003'>Vai 500.003</a> saritsahasrāmburayapravāhairbhujairvilāsairiva gṛhyamāṇam (53)|<br>
<a class='ref vai' id='vai500.005'>Vai 500.005</a> prakṣubdhaśīrṣoragabhīmabhogavyāvartitodvartitatoyarāśim |<br>
<a class='ref vai' id='vai500.007'>Vai 500.007</a> tanmūrdhni ratnodgataraśmipuñjaṃ jvālākalāpocchruritormicakram (54)|<br>
<a class='ref vai' id='vai500.009'>Vai 500.009</a> ahipativadanādvimuktatīvrajvalitaviṣānaladāhabhīmaśaṅkham |<br>
<a class='ref vai' id='vai500.011'>Vai 500.011</a> timinakhakuliśāgradāritādriṃ tadacalapādahatāmbumīnavṛndam (55)|<br>
<a class='ref vai' id='vai500.013'>Vai 500.013</a> tuṅgataraṃgasamudgatatīraṃ tīranilīnakalasvanahaṃsam |<br>
<a class='ref vai' id='vai500.015'>Vai 500.015</a> haṃsanakhakṣatadāruṇamīnaṃ mīnavivartitakampitavelam (56)|<br>
<a class='ref vai' id='vai500.017'>Vai 500.017</a> ratnalatāvṛtabhāsuraśaṅkhaṃ śaṅkhasitendugabhastivivṛddham |<br>
<a class='ref vai' id='vai500.019'>Vai 500.019</a> vṛddhabhujaṃgamahābhavaraudraṃ raudramahāmakarāhatacakram (57)|<br>
<a class='ref vai' id='vai500.021'>Vai 500.021</a> khagapatisavilāsapāṇivajraṃ prahatavipāṭitadṛṣṭimūlarandhram |<br>
<a class='ref vai' id='vai500.023'>Vai 500.023</a> pramuditajaladantidantakoṭipramathitanaikavilāsakalpavṛkṣam (58)|<br>
<a class='ref vai' id='vai500.025'>Vai 500.025</a> tadeva sa saṃlakṣya tīraparyantarekhaṃ prakaṭavikaṭārtagartodarabhramadbhramitajhaṣabhujagakulamaṇḍalaṃ naikavicitrādbhutāścaryamatiśayamambhasāmālayamatikrāmatastasya dharaṇīdharaśikharavipulātmabhāvasya makarakaripatervivartamānasya samutthitairurvīdharākāradāruṇaiḥ pramuktakalakalārāvaraudrairmahadbhiḥ salilanivahairutpīḍyamānaṃ tadyānapātraṃ maraṇabhayaviṣādabhraśyamānagātrairdīnaruditākranditamātraparāyaṇaiḥ samyānapātrakaiḥ saha sahaiva salilanidheradhaḥ praveṣṭumārabdham |<br>
<a class='ref vai' id='vai500.030'>Vai 500.030</a> urvīdharākārataraṃgatuṅgairugrairyugāntānilacaṇḍavegaiḥ |<br>
<a class='ref vai' id='vai500.032'>Vai 500.032</a> tadyānapātraṃ jaladherjalaughairāsphālyamānaṃ vidadāra madhye (59)|<br>
daṃṣṭrākarāle jhaṣavavaktrarandhre kaścinmamārārtaravastapasvī |<br>
<a class='ref vai' id='vai501.003'>Vai 501.003</a> kecijjalodgāraniruddhakaṇṭhā jagmur nirucchvāsagirā vyasutvam (60)|<br>
<a class='ref vai' id='vai501.005'>Vai 501.005</a> gatvāpi kecitphalakairmahadbhirambhonidhestīramavekṣamāṇāḥ |<br>
<a class='ref vai' id='vai501.007'>Vai 501.007</a> dūrāmbusaṃtānapariśramārtāstrāsākulā nedurudīrṇanādāḥ (61)|<br>
<a class='ref vai' id='vai501.009'>Vai 501.009</a> atha maitrakanyako bodhisattvastena mahatā vyasanopanipātenāpyanāpatitabhayaviṣādadainyāyāsamanāḥ samavalambya mahaddhairyaparākramaṃ sasambhramaṃ phalakamādāya prasasāra |<br>
<a class='ref vai' id='vai501.010'>Vai 501.010</a> tato ’sau samapavanagamanajavajanitasavilāsagatibhiḥ salilaplavairitastataḥ samākṣipyamāṇo nirāhāratayā ca parimlāyamānanayanavadanakamalaścānyairbahubhirahorātrairyathākathaṃcittasya durvagāhasalilasya mahārṇavasya dakṣiṇaṃ tīradeśamāsasāda |<br>
<a class='ref vai' id='vai501.014'>Vai 501.014</a> tīrtvā tamambhonidhimapragādhamāsādya tīraṃ phalakaṃ mumoca |<br>
<a class='ref vai' id='vai501.016'>Vai 501.016</a> saṃsmṛtya māturvacanaṃ sa pāṇā vyāsajya mūrdhānamidaṃ jagāda (62)|<br>
<a class='ref vai' id='vai501.018'>Vai 501.018</a> śṛṇvanti ye nātmahitaṃ gurūṇāṃ vākyaṃ hitārthodayakāryabhadram |<br>
<a class='ref vai' id='vai501.020'>Vai 501.020</a> teṣāmimāni vyasanāni puṃsāmāvāhayanti prabhavanti mūrdhni (63)|<br>
<a class='ref vai' id='vai501.022'>Vai 501.022</a> taireva naikavyasanapradasya toyendubimbasthitabhaṅgurasya |<br>
<a class='ref vai' id='vai501.024'>Vai 501.024</a> prāptaṃ phalaṃ janmataroḥ sudhībhirye mānayantīha giro gurūṇām (64)|<br>
<a class='ref vai' id='vai501.026'>Vai 501.026</a> māturhitāyaiva sadodyatāyāḥ prollaṅghya vākyaṃ mama duṣkṛtasya |<br>
<a class='ref vai' id='vai501.028'>Vai 501.028</a> puṣpam yadīdṛgbharapāpadāruṇaṃ prāntaṃ gamiṣyāmi kadā phalasya (65)|<br>
<a class='ref vai' id='vai501.030'>Vai 501.030</a> hutavahahatalekhātyantaparyantaraudraṃ gamanapatitamugraṃ vismayātyantavajram |<br>
<a class='ref vai' id='vai501.032'>Vai 501.032</a> guruśirasi dadhānaḥ pādavajraṃ khalo ’haṃ kathamavanividāryaśvabhrarandhre na lagnaḥ (66)|<br>
ye santo hitavādināṃ sphuṭadhiyāṃ saṃpādayante giriḥ śreyaste samavāpnuvanti niyataṃ kravyādapuryām yathā |<br>
<a class='ref vai' id='vai502.003'>Vai 502.003</a> ye tūtsṛjya mahārthasāradayitāṃ vācaṃ śrayante ’nyathā dustāre vyasanodadhau nipatintāḥ śocanti te ’ham yathā (67)|<br>
<a class='ref vai' id='vai502.005'>Vai 502.005</a> tato ’sau krameṇa khadiravarasaralaniculabakulatamālatālanālikeradrumavanagahanaṃ pravaravāraṇavarāhacamaraśarabhaśambaramahiṣaviṣāṇakarṣaṇapatitamathitavividhamālulatājāladuḥsaṃcaraṃ kvacitkṣubhitakesarininādabhayacakitavanacarakulākīrṇacaraṇaṃ kathaṃcidapi śabaramanujajanacaraṇākṣuṇṇaparyantamanucaran kvacit sthitvaivamāha—<a class='ref vai' id='vai502.009'>Vai 502.009</a> ete dāḍimapuṣpalohitamukhāḥ pronmuktakolāhalā hāsādarśitadantapaṅktivirasāḥ śākhāmṛgā nirbhayāḥ |<br>
<a class='ref vai' id='vai502.011'>Vai 502.011</a> sarpān bhīmaviṣānalasphuradurujvālākarālasphuṭān hatvā pāṇitalaiḥ prayānti vivaśāḥ phūtkārabhītā nunaḥ (68)|<br>
<a class='ref vai' id='vai502.013'>Vai 502.013</a> ramye kuṅkumaśākhināmaviralacchāyākuthāśītale mūle komalanīlaśādvalavati pravyaktapuṣpotkare |<br>
<a class='ref vai' id='vai502.015'>Vai 502.015</a> vaṃśaistālaravaiḥ sagītamadhuraiḥ pracchedasampādibhiḥ saṃgītāhitacatasaḥ pramuditā gāyantyamī kinnarāḥ (69)|<br>
<a class='ref vai' id='vai502.017'>Vai 502.017</a> tato nātidūramatisṛtya mahīdharavarākāraṃ parvataṃ dadarśa |<br>
<a class='ref vai' id='vai502.018'>Vai 502.018</a> kvacidugrataracārumaṇiprabhayā surabhīkṛtabhīmaguhāvicaram |<br>
<a class='ref vai' id='vai502.020'>Vai 502.020</a> kvaciduddhatakinnaragītaravaṃ pratibuddhasasambhramanāgakulam (70)|<br>
<a class='ref vai' id='vai502.022'>Vai 502.022</a> capalānilavellitapuṣpataruṃ tatumandiramūrdhni caladbhramaram |<br>
<a class='ref vai' id='vai502.024'>Vai 502.024</a> bhramaradhvanipūrṇaguhākuharaṃ kuharasthitaraudrabhujaṃgakulam (71)|<br>
<a class='ref vai' id='vai502.026'>Vai 502.026</a> pakṣivirājitaparvataśṛṅgaṃ śṛṅgaśilātalasaṃsthitasiddham |<br>
<a class='ref vai' id='vai502.028'>Vai 502.028</a> siddhavadhūjanaramyanikuñjaṃ kuñjanisevitamattaśakuntam (72)|<br>
<a class='ref vai' id='vai502.030'>Vai 502.030</a> mattaśikhaṇḍikalasvararamyaṃ ramyaguhāmukhanirgatasiṃha |<br>
<a class='ref vai' id='vai502.032'>Vai 502.032</a> siṃhaninādabhayākulanāgaṃ nāgamadāmbusugandhisamīram (73)|<br>
kvacidupacitavāraṇadantaśikhāśanidāritaśikharatataṃ pravirūḍhavilāsaśikhāgaruvṛkṣavanam |<br>
<a class='ref vai' id='vai503.002'>Vai 503.002</a> kvaciduparipayodharabhārataraladhvanirañjitaśikhikulāviṣkṛtapicchakalāpavicitritacārutaṭam |<br>
<a class='ref vai' id='vai503.003'>Vai 503.003</a> kvacidanilavikampitapuṣpataruṃ skhalitojjvalasurabhibalaṃ kusumaprabalaprativāsitasānuśikham (74)|<br>
<a class='ref vai' id='vai503.004'>Vai 503.004</a> tathāparaṃ dadarśa—<a class='ref vai' id='vai503.005'>Vai 503.005</a> likhantaṃ karālair nabhaḥ śṛṅgajālaiḥ kṣipantaṃ mayūkhaistamaḥ sāgarāṇām |<br>
<a class='ref vai' id='vai503.007'>Vai 503.007</a> vahantaṃ samabhrāmbarāmadrigurvīṃ kṣarantaṃ kvacit kāñcanāmbhaḥpravāham (75)|<br>
<a class='ref vai' id='vai503.009'>Vai 503.009</a> phalitāmalakāsanakalpataruṃ tarukhaṇḍavirājitasānuśikham |<br>
<a class='ref vai' id='vai503.011'>Vai 503.011</a> śikharasthitadevavadhūmithunaṃ mithunairdahatāṃ vayasā madhuram (76)|<br>
<a class='ref vai' id='vai503.013'>Vai 503.013</a> kvacidarkamahārathacakranipātavikhaṇḍitamayūkhakalāpakarālitanaikamahāmaṇipallavasaṃcayaṃ maulibharāvanatonnatabhāsuravajradharam |<br>
<a class='ref vai' id='vai503.015'>Vai 503.015</a> kvacidindrakarīndravimardataraṃganayabhramitapracalatkalahaṃsakulāvalihāranabhassaridambuvidhautaśilam |<br>
<a class='ref vai' id='vai503.017'>Vai 503.017</a> kvacidaṇḍajarājavilāsasamucchritayakṣamahābhujavajravipāṭitasāgaravāritaloddhṛtapannagabhogadharam |<br>
<a class='ref vai' id='vai503.019'>Vai 503.019</a> kvacideva surāsurasamyugaśastravipannamahāsuravidrutaśoṇitaraṅgamahāvalayam (77)|<br>
<a class='ref vai' id='vai503.021'>Vai 503.021</a> dṛṣṭvaivamāha—<a class='ref vai' id='vai503.022'>Vai 503.022</a> ete parvataśṛṅgavandanatarucchāyāsthalaṃ saṃsṛtāḥ karṇaprāvaraṇaṃ navāruṇakaracchāyāsamānaśriyaḥ |<br>
<a class='ref vai' id='vai503.024'>Vai 503.024</a> prekṣante madavārilolamadhuliṭprollīḍhagaṇḍasthalaṃ darpāt kesariṇo balena mahatā pronmathyamānā gajam (78)|<br>
<a class='ref vai' id='vai503.026'>Vai 503.026</a> ityevamasāvatikāntāradurgaṃ salilaphalāhāramātraparāyaṇaḥ paribhrannajñānatamaḥpaṭalāvaguṇṭhitamiva jagat saṃsārapaṅke tribhuvanasvāmīvodayad ramaṇakaṃ nāma nagaraṃ dadarśa |<br>
<a class='ref vai' id='vai503.028'>Vai 503.028</a> samucchritottuṅgacalatpatākaiḥ patatpatatrisvanavāvadūkaiḥ |<br>
<a class='ref vai' id='vai503.030'>Vai 503.030</a> suvarṇasālairmaṇihemaśṛṅgairmahīdharākāragṛhaiḥ suguptaiḥ (79)|<br>
<a class='ref vai' id='vai503.031'>Vai 503.031</a> nilīnapadmālikulālipadmaiḥ samunmiṣatpadmarajaḥpiśaṅgaiḥ |<br>
kalapralāpāṇḍajarāvaramyairmandānilairāvasthīkṛtaṃ sadā (80)|<br>
<a class='ref vai' id='vai504.003'>Vai 504.003</a> surakarikarajadhnakalpavṛkṣairmarakataratnatṛṇaiḥ śukāṃśunīlaiḥ |<br>
<a class='ref vai' id='vai504.005'>Vai 504.005</a> maṇikanakalatānibaddhaśākhaiḥ kvacidurubhistarubhiḥ prakāmahāri |<br>
(81)|<br>
<a class='ref vai' id='vai504.007'>Vai 504.007</a> vikasitanavakarṇikāragauraiḥ kanakagṛhairbahuratnaśṛṅgacitraiḥ |<br>
<a class='ref vai' id='vai504.009'>Vai 504.009</a> svakiraṇaruciroruratnasānoracalapateḥ sakalaśriyaṃ dadhānam (82)|<br>
<a class='ref vai' id='vai504.011'>Vai 504.011</a> kvacidamaravilāsinīkarāgraprahatamahāmurajasvanābhirāmam |<br>
<a class='ref vai' id='vai504.013'>Vai 504.013</a> kvaciduparipayodatūryanādapramuditamattaśikhaṇḍivṛndakīrṇam (83)|<br>
<a class='ref vai' id='vai504.015'>Vai 504.015</a> tatastaddarśanāt samutpannajīvitāśo ’sau ramaṇaṃ nagaramupasasarpa |<br>
tasmānnagarādviniḥsṛtya catasro ’psaraso dravitanavakanakarasarāgāvadātamūrtayaḥ pravikasitāmbujakusumarucakarucinayanayugalotpalavilāsāḥ kvaṇadruciravividhamaṇimekhalāpabhā(prāgbhā)ramandavilāsagatayaḥ kanakakalaśākārapṛthutarapaodharabharāvanamitatanumadhyā divasakarakarasparśavibodhitāmlānakamalapalāśabhāsurādharakisalayā vividhavibhūṣaṇaśatā nirāmayadarśanāḥ śirasi viracitobhayakamalāñjalayo maitrakanyasya bodhisattvasya pādayorvinyasitaśirasaḥ prāhuh—<a class='ref vai' id='vai504.021'>Vai 504.021</a> susvāgataṃ candrasamānanāya nārījanaprītivivardhanāya |<br>
<a class='ref vai' id='vai504.023'>Vai 504.023</a> kṛpāmṛtāhlāditamānasāya bodhau cirābaddhaviniścyayāya (84)|<br>
<a class='ref vai' id='vai504.025'>Vai 504.025</a> adyaiva duḥkhāni śamaṃ gatāni adyaiva no jīvitamāttasāram |<br>
<a class='ref vai' id='vai504.027'>Vai 504.027</a> niratyayapremaviśeṣabhadrāṇyadyaiva saukhyāni puraḥ sthitāni (85)|<br>
<a class='ref vai' id='vai504.029'>Vai 504.029</a> imāni duḥkhāṅkuśakhaṇḍitāni manāṃsi naḥ śokaparikṣatāni |<br>
<a class='ref vai' id='vai504.031'>Vai 504.031</a> bhavantamāsādya vasantakāle vanāntarāṇīva vijṛmbhitāni (86)|<br>
yānyarjitānyanyabhavāntareṣu karmāṇi śuklāni śubhodayāni |<br>
<a class='ref vai' id='vai505.003'>Vai 505.003</a> teṣāṃ phalaṃ vīkṣaṇameva te ’laṃ saṅgastvayā kiṃ punareva dīghyam (rgha?) (87)|<br>
<a class='ref vai' id='vai505.005'>Vai 505.005</a> adyaiva mā bandhusuhṛdviyogaśokaṃkathāḥ kasya na santyapāyāḥ |<br>
<a class='ref vai' id='vai505.007'>Vai 505.007</a> dāsyo vayaṃ te ’psarasaścatasrah chāyā na te laṅghayituṃ samarthāḥ (88)|<br>
<a class='ref vai' id='vai505.009'>Vai 505.009</a> ratnāni vāsāṃsi samujjvalāni śayyāśrayāścārutarā vayaṃ ca |<br>
<a class='ref vai' id='vai505.011'>Vai 505.011</a> saṃtyabhartāḥ surarājayogyā śaktirvidheneha(?) sukhaṃ bhajasva (89)|<br>
<a class='ref vai' id='vai505.013'>Vai 505.013</a> api ca |<br>
<a class='ref vai' id='vai505.014'>Vai 505.014</a> duḥkhe mahatyapratikāraghore ye vartamānāściramudvahanti |<br>
<a class='ref vai' id='vai505.016'>Vai 505.016</a> te duḥkhabhāropanipātamūḍhāstatraiva śīghraṃ nidhanaṃ prayānti (90)|<br>
<a class='ref vai' id='vai505.018'>Vai 505.018</a> nitye viyoge maraṇāt puraḥsthite śocanti te deśakṛte viyoge |<br>
<a class='ref vai' id='vai505.020'>Vai 505.020</a> saṃsmṛtya rogopanipātamūḍhāḥ kāmaprahārādviṣamaṃ prapannāḥ (91)|<br>
<a class='ref vai' id='vai505.022'>Vai 505.022</a> śabdāyamānavaranūpuramekhalābhirādiśyamānabhavanaṃ pravarāpsarobhiḥ |<br>
<a class='ref vai' id='vai505.024'>Vai 505.024</a> haimādriśṛṅgamiva tatpuramāviśantaṃ nemuḥ kṛtāñjalipuṭā bahavo ’pi tatra (92)|<br>
<a class='ref vai' id='vai505.026'>Vai 505.026</a> anyaiśca punah—<a class='ref vai' id='vai505.027'>Vai 505.027</a> kiṃ dīptaraśmirvinigūḍharaśmiḥ kiṃ puṣpaketuḥ sahasāvatīrṇaḥ |<br>
<a class='ref vai' id='vai505.029'>Vai 505.029</a> hā kiṃ vinikṣipya kharāgravajro nāthaḥ surāṇāmiti tarkito ’bhūt (93)|<br>
<a class='ref vai' id='vai505.031'>Vai 505.031</a> timiranikaralekhyāḥ śyāmalopakṣmalekhyāh(?) sphuṭitakanakahārā nyastaratnojvalāṅgāḥ |<br>
vipulabhavanamālājālavātāyanasthāḥ pramuditamanaso ’nyāścikṣipuḥ srastakāñcayaḥ (94)|<br>
<a class='ref vai' id='vai506.003'>Vai 506.003</a> ratnapradīpaprahatāndhakāraṃ muktāphalapraruciroruharmyam |<br>
<a class='ref vai' id='vai506.005'>Vai 506.005</a> calatpatākāgravibhinnameghaṃ gehaṃ viveśāpsarasāṃ hi tāsām (95)|<br>
<a class='ref vai' id='vai506.007'>Vai 506.007</a> tāsāṃ vilāsairgamanaiḥ salīlairhāsaiḥ kaṭākṣairmadhuraiḥ pralāpaiḥ |<br>
<a class='ref vai' id='vai506.009'>Vai 506.009</a> krīḍan sa kālaṃ na viveda yātaṃ sarvātmanā rāgaparītacetāḥ (96)|<br>
<a class='ref vai' id='vai506.011'>Vai 506.011</a> pratyahaṃ ca dakṣiṇena gamanaṃ vārayanti sma |<br>
so ’pi yathā yathā nivāryate, tathā tathā tayā diśā gamanāyautsukyamanā babhūva |<br>
<a class='ref vai' id='vai506.013'>Vai 506.013</a> yatrāyaṃ vāryate loko janena hitabuddhinā |<br>
<a class='ref vai' id='vai506.014'>Vai 506.014</a> viparyastamatistatra janaḥ sa paridhāvati (97)|<br>
<a class='ref vai' id='vai506.015'>Vai 506.015</a> yadi kuryādayaṃ loke suhṛdāṃ vacanaṃ hitam |<br>
<a class='ref vai' id='vai506.016'>Vai 506.016</a> paraiti svargaṃ pātāle śvabhre vā svapnato ’pi na (98)|<br>
<a class='ref vai' id='vai506.017'>Vai 506.017</a> atha maitrakanyako bodhisattvastāsāmapsarasāmaparijñātagamanaprayojano dakṣiṇasyāṃ diśi padavīmāruhya vrajan sadāmattakaṃ nāma nagaraṃ dadarśa |<br>
<a class='ref vai' id='vai506.018'>Vai 506.018</a> tasmādapi nagarādaṣṭāpsarasaḥ sasambhramaṃ niḥsṛtya taṃ mahāsattvaṃ praveśayāmāsuḥ |<br>
<a class='ref vai' id='vai506.019'>Vai 506.019</a> tatrāpyaticiraṃ ratimanubhūya pratiṣiddhamānagamanakriyastenaiva dakṣiṇena pathā gacchannandanaṃ nāma nagaraṃ dadarśa |<br>
<a class='ref vai' id='vai506.020'>Vai 506.020</a> tasmādapi ṣoḍaśāpsarobhirabhigamya satkṛtya praveśayāmāse |<br>
<a class='ref vai' id='vai506.021'>Vai 506.021</a> tatrāpi ciraṃ krīḍāṃ sevitvā tasmādapi brahmottaraṃ nāma nagaraṃ prayayau |<br>
tatrāpi dvātriṃśatāpsarobhiḥ prabhūtasatkāraṃ viṣayasukhaṃ bhuktvā tāḥ prāha—<a class='ref vai' id='vai506.023'>Vai 506.023</a> icchāmi gantuṃ tadahaṃ bhavantyo mā matkṛte śokahrade śayīdhvam |<br>
<a class='ref vai' id='vai506.025'>Vai 506.025</a> saṃpātabhadrāṇi hi kasya nāma viśleṣaduḥkhāni na santi loke (99)|<br>
<a class='ref vai' id='vai506.027'>Vai 506.027</a> sthitvāpi yenaiva ciraṃ viyogaḥ śatroḥ kṛtāntādbhavitāntakāle |<br>
<a class='ref vai' id='vai506.029'>Vai 506.029</a> tenaiva netrāśrujalārdragaṇḍān yuṣmān vihāyādya yiyāsurasmi (100)|<br>
<a class='ref vai' id='vai506.031'>Vai 506.031</a> vātāhatāmbhodhitaraṃgalole ye jīvaloke bahuduḥkhabhīme |<br>
viśleṣaduḥkhāya ratiṃ prayānti teṣāṃ paro nāsti vimūḍhacetāḥ (101)|<br>
<a class='ref vai' id='vai507.003'>Vai 507.003</a> athāpsarasastāḥ samastāstadgamanaviyogaśokaropitahṛdayāḥ sasambhramāḥ kamalakuvalayakunmalavilāsā nalinya iva śirasi viracitobhayakamalāñjalayaḥ prāhuh—<a class='ref vai' id='vai507.005'>Vai 507.005</a> asmāsu te kartumaniṣṭamiṣṭaṃ kathaṃ hi bhaktipraṇayārpitāsu |<br>
<a class='ref vai' id='vai507.007'>Vai 507.007</a> so ’nyena ekagrahaṇīyarūpaḥ śarīradānena vayo ’grahītte (102)|<br>
<a class='ref vai' id='vai507.009'>Vai 507.009</a> gatvā tannagaratrayam yadapi he svāminnihāpyāgataḥ saṃprāptā viṣayopabhogamadhurāḥ saṃpattayaste ciram |<br>
<a class='ref vai' id='vai507.011'>Vai 507.011</a> gantavyaṃ na punastvayā subahunā proktena kim yāsi cet saṃsmartāsi vipatsamudrapatito vākyaṃ hi no duḥkhitaḥ (103)|<br>
<a class='ref vai' id='vai507.013'>Vai 507.013</a> bodhisattvaḥ prāha—<a class='ref vai' id='vai507.014'>Vai 507.014</a> yadabhyāsavaśānnṛrṇāmudayaḥ saṃpadasthirā |<br>
<a class='ref vai' id='vai507.015'>Vai 507.015</a> kathaṃ teṣu nivāryerannivarteran kathaṃ nu vā (104)|<br>
<a class='ref vai' id='vai507.016'>Vai 507.016</a> niyojanīyāḥ suhṛdo ’suhṛdbhir yasmin hite karmaṇi nityakālam |<br>
<a class='ref vai' id='vai507.018'>Vai 507.018</a> nivāraṇaṃ tatra tu ye prakurvate te śatravo mitratayā bhavanti (105)|<br>
<a class='ref vai' id='vai507.020'>Vai 507.020</a> divyaṃ prāpya sukhaṃ pure ramaṇake saṃcoditaḥ karmaṇā āyāto ’smi niṣevaṇāya paraṃ saukhyaṃ sadāmattakam |<br>
<a class='ref vai' id='vai507.022'>Vai 507.022</a> saṃprāpto ’smi tataḥ svakarmakuśaleneṣṭaṃ puraṃ nandanaṃ tasmādāgatakasya yūyamadhunā pronmūlitā bhūmayaḥ (106)|<br>
<a class='ref vai' id='vai507.024'>Vai 507.024</a> tasmādato me gamanaṃ bhavantyo mā vārayadhvaṃ na hi no ’styapāyaḥ |<br>
<a class='ref vai' id='vai507.026'>Vai 507.026</a> asmādviśeṣāṇi sukhāni manye lapsye ’hamityuccalito ’hamadya (107)|<br>
iti |<br>
<a class='ref vai' id='vai507.028'>Vai 507.028</a> atha maitrakanyako bodhisattvastāsāmapsarasāṃ hitamapi vākyamahitamivāvajñayā tiraskṛtya tenaiva dakṣiṇena pathā gacchan dadarśa mahārgalapraghaṭitaprakaṭapuṭacaturdvāradāruṇaṃ sureśvareṇāpyabhedyottuṅgāyasaviśālaprākārapariveṣṭitamantarbhramaccakramaṇḍalālokapramuktadamadamāśabdagambhīrabhairavamāyasaṃ nagaram |<br>
<a class='ref vai' id='vai507.031'>Vai 507.031</a> tasya ca dvāradeśamupacakrāma |<br>
samprāptamātrasya tu tatkṣaṇena dvāraṃ ca pusphoṭa kapāṭabhāram |<br>
<a class='ref vai' id='vai508.003'>Vai 508.003</a> vajrāgradhāroparibhinnasānorvindhyācalasyeva nitambakukṣiḥ (108)|<br>
<a class='ref vai' id='vai508.005'>Vai 508.005</a> tato maitrakanyako bodhisattvo ’tra viveśa |<br>
<a class='ref vai' id='vai508.006'>Vai 508.006</a> praviṣṭamātrasya tu tatkṣaṇena dvāraṃ parikṣiptakapāṭayantram |<br>
<a class='ref vai' id='vai508.008'>Vai 508.008</a> tatkarmavāyuprabhavairmahadbhiḥ kṣaṇādbhujāgrairiva saṃjaghāṭa (109)|<br>
<a class='ref vai' id='vai508.010'>Vai 508.010</a> aśrauṣīcca pragāḍhavedanāviklavahṛdayapuruṣasyāntaḥprākārāntaratiraskṛtaparamabhīṣaṇanirnādaṃ sakalajanottrāsanamuccarantam |<br>
<a class='ref vai' id='vai508.011'>Vai 508.011</a> śrutvā ca dvāradeśaṃ tvaritamatirlalaṅgha |<br>
<a class='ref vai' id='vai508.012'>Vai 508.012</a> praviṣṭamātrasya tato dvitīyamāsphālitaṃ dvāramivāparuddham |<br>
<a class='ref vai' id='vai508.014'>Vai 508.014</a> paryantakālānilavegaviddhaṃ dvāraṃ surāṇāmiva vajrakalpam (110)|<br>
<a class='ref vai' id='vai508.016'>Vai 508.016</a> tato maitrakanyako bodhisattvaḥ praviveśa |<br>
<a class='ref vai' id='vai508.017'>Vai 508.017</a> praviṣṭamātrasya punastṛtīyaṃ dvāraṃ parikṣiptakapāṭayantram |</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
