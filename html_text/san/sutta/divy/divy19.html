<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy19' lang='san'>
<header>
<ul>
<li class='division'>Divyāvadānam</li>
</ul>
<h1>19. jyotiṣkāvadānam</h1>
</header>
<p><a class='ref vai' id='vai162.001'>Vai 162.001</a> buddho bhagavān rājagṛhe viharati veṇuvane kalandakanivāpe |<br>
<a class='ref vai' id='vai162.002'>Vai 162.002</a> rājagṛhe nagare subhadro nāma gṛhapatiḥ prativasati āḍhyo mahādhano mahābhogaḥ |<br>
<a class='ref vai' id='vai162.003'>Vai 162.003</a> so ’tyarthaṃ nirgrantheṣvabhiprasannaḥ |<br>
tena sadṛśāt kulāt kalatramānītam |<br>
<a class='ref vai' id='vai162.004'>Vai 162.004</a> sa tayā sārdhaṃ krīḍati ramate paricārayati |<br>
tasya krīḍato ramamāṇasya paricārayataḥ kālāntareṇa kālāntareṇa patnī āpannasattvā saṃvṛttā |<br>
<a class='ref vai' id='vai162.005'>Vai 162.005</a> bhagavān pūrvāhṇe nivāsya pātracīvaramādāya rājagṛhaṃ piṇḍāya prāvikṣat |<br>
<a class='ref vai' id='vai162.006'>Vai 162.006</a> rājagṛhaṃ piṇḍāya caran yena subhadrasya gṛhapater niveśanaṃ tenopasaṃkrāntaḥ |<br>
<a class='ref vai' id='vai162.007'>Vai 162.007</a> adrākṣīt subhadro gṛhapatirbhagavantaṃ dūrādeva |<br>
dṛṣṭvā ca punaḥ patnīmādāya yena bhagavāṃstenopasaṃkrāntaḥ |<br>
<a class='ref vai' id='vai162.008'>Vai 162.008</a> upasaṃkramya bhagavantamidamavocat—bhagavan, iyaṃ me patnī āpannasattvā saṃvṛttā |<br>
<a class='ref vai' id='vai162.009'>Vai 162.009</a> kiṃ janayiṣyatīti |<br>
bhagavānāha—gṛhapate, putraṃ janayiṣyati, kulamuddyotayiṣyati, divyamānuṣīṃ śriyaṃ pratyanubhaviṣyati, mama śāsane pravrajya sarvakleśaprahāṇādarhattvaṃ sākṣātkariṣyati |<br>
<a class='ref vai' id='vai162.011'>Vai 162.011</a> tena bhagavataḥ śucinaḥ praṇītasya khādanīyabhojanīyasya pātrapūro dattaḥ |<br>
<a class='ref vai' id='vai162.012'>Vai 162.012</a> bhagavānārogya ityuktvā piṇḍapātamādāya prakrāntaḥ |<br>
tasya nātidūre bhūrikastiṣṭhati |<br>
<a class='ref vai' id='vai162.013'>Vai 162.013</a> sa saṃlakṣayati—yadapyasmākamekaṃ bhikṣakulam, tadapi śramaṇo gautamo ’nvāvartayati |<br>
gacchāmi, paśyāmi kiṃ śramaṇena gautamena vyākṛtamiti |<br>
<a class='ref vai' id='vai162.014'>Vai 162.014</a> sa tatra gatvā kathayati—gṛhapate, śramaṇo gautama āgata āsīt? āgataḥ |<br>
<a class='ref vai' id='vai162.015'>Vai 162.015</a> kiṃ tena vyākṛtam? ārya, mayā tasya patnī darśitā—kiṃ janayiṣyati? sa kathayati—putraṃ janayiṣyati, kulamuddyotayiṣyati, divyamānuṣīṃ śriyaṃ pratyanubhaviṣyati, mama śāsane pravrajya sarvakleśaprahāṇādarhattvaṃ sākṣātkariṣyatīti |<br>
<a class='ref vai' id='vai162.017'>Vai 162.017</a> sa bhūriko gaṇitre kṛtāvī śvetavarṇāṃ gṛhītvā gaṇayitumārabdhah—paśyati yathā bhagavatā vyākṛtaṃ tatsarvaṃ tathaiva |<br>
<a class='ref vai' id='vai162.019'>Vai 162.019</a> sa saṃlakṣayati—yadi anusaṃvarṇyiṣyāmyaham, gṛhapatirbhūyasyā mātrayā śramaṇasya gautamasyābhipraśaṃsyati |<br>
<a class='ref vai' id='vai162.020'>Vai 162.020</a> tadatra kiṃcid saṃvarṇayitavyaṃ kiṃcit vivarṇayitavyamiti viditvā hastau saṃparivartayati, mukhaṃ ca vibhaṇḍayati |<br>
<a class='ref vai' id='vai162.021'>Vai 162.021</a> subhadro gṛhapatiḥ kathayati—ārya, kiṃ hastausamparivartayasi mukhaṃ ca vibhaṇḍayasīti? sa kathayati—gṛhapate, atra kiṃcit satyaṃ kiṃcinmṛṣā |<br>
<a class='ref vai' id='vai162.023'>Vai 162.023</a> ārya, kiṃ satyaṃ kiṃ vā mṛṣā? gṛhapate, yadanenoktaṃ putraṃ janayiṣyatīti, idaṃ satyaṃ kathayati |<br>
<a class='ref vai' id='vai162.024'>Vai 162.024</a> kulamuddyotayiṣyatītīdamapi satyam |<br>
agrajyotiriti saṃjñā |<br>
mandabhāgyaḥ sa sattvo jātamātra evāgninā kulaṃ dhakṣyati |<br>
<a class='ref vai' id='vai162.025'>Vai 162.025</a> yat kathayati—divyamānuṣīṃ śriyaṃ pratyanubhaviṣyatīti, idaṃ mṛṣā |<br>
<a class='ref vai' id='vai162.026'>Vai 162.026</a> gehapate, asti kaścit tvayā dṛṣṭo manuṣyabhūto divyamānuṣīṃ śriyaṃ pratyanubhavan? yatkathayati—mama śāsane pravrajiṣyatīti, idaṃ satyam |<br>
<a class='ref vai' id='vai162.027'>Vai 162.027</a> yadā asya na bhaktaṃ na vastram, tadā niścayena śramaṇasya gautamasyāntike pravrajiṣyati |<br>
<a class='ref vai' id='vai162.028'>Vai 162.028</a> sarvakleśaprahāṇādarhattvaṃ sākṣātkariṣyatīti, idaṃ mṛṣā |<br>
<a class='ref vai' id='vai162.029'>Vai 162.029</a> śramaṇasyaiva tāvadgautamasya sarvakleśaprahāṇādarhattvaṃ nāsti, prāgevāsya bhaviṣyatīti |<br>
subhadro viṣādamāpannaḥ kathayati—ārya, atra mayā kathaṃ pratipattavyamiti? bhūrikaḥ kathayati—gṛhapate, vayaṃ pravrajitāḥ śamānuśikṣāḥ |<br>
<a class='ref vai' id='vai162.031'>Vai 162.031</a> tvameva jānīṣe |<br>
iyuktvā prakrāntaḥ |<br>
subhadraḥ saṃlakṣayati—sarvathā parityājyo ’sau iti viditvā sa bhaiṣajyaṃ dātumārabdhaḥ |<br>
<a class='ref vai' id='vai162.032'>Vai 162.032</a> caramabhaviko ’sau <a class='ref vai' id='vai163.000'>Vai 163.000</a>sattvaḥ | <a class='ref vai' id='vai163.001'>Vai 163.001</a></p>
<p>tadasya bhaiṣajyārthāya syāditi |<br>
sa tasyā vāmakukṣiṃ marditumārabdhaḥ |<br>
sa garbho dakṣiṇaṃ kukṣiṃ gataḥ |<br>
<a class='ref vai' id='vai163.002'>Vai 163.002</a> subhadro dakṣiṇakukṣiṃ marditumārabdhaḥ |<br>
sa vāmaṃ kukṣiṃ gataḥ |<br>
asthānametadanavakāśo yaccaramabhavikaḥ sattvo ’ntarāducchidya kālaṃ kariṣyati aprāpte āśravakṣaye |<br>
<a class='ref vai' id='vai163.004'>Vai 163.004</a> sā gṛhapatipatnī kukṣiṇā mṛdyamānena vikroṣṭumārabdhā |<br>
prātiveśyaiḥ śrutam |<br>
te tvaritatvaritaṃ gatāḥ pṛcchanti—bhavantaḥ, kimiyaṃ gṛhapatipatnī virauti? subhadraḥ kathayati—kukṣimatyeṣā |<br>
<a class='ref vai' id='vai163.006'>Vai 163.006</a> nūnamasyāḥ prasavakāla iti |<br>
te prakrāntaḥ |<br>
subhadraḥ saṃlakṣayati—na śakyamasyā atropasaṃkramaṃ kartum |<br>
<a class='ref vai' id='vai163.007'>Vai 163.007</a> araṇyaṃ nayāmīti |<br>
sā tenāraṇyaṃ nītvā tathopakrāntā yathā kālagatā |<br>
sa tāṃ pracchannaṃ gṛhamānīya suhṛtsambandhibāndhavānāṃ prātiveśakānāṃ ca kathayati—bhavantaḥ, patnī me kālagateti |<br>
<a class='ref vai' id='vai163.009'>Vai 163.009</a> te vikroṣṭamārabdhāḥ |<br>
sā tairvikrośadbhir nīlapītalohitāvadātairvastraiḥ śibikāmalaṃkṛtya śītavanaṃ śmaśānamabhinirhṛtā |<br>
<a class='ref vai' id='vai163.010'>Vai 163.010</a> nirgranthaiḥ śrutam—te hṛṣṭatuṣṭapramuditāśchatrapatākā ucchrayitvā rājagṛhasya nagarasya rathyāvīthīcatvaraśṛṅgāṭake upāhiṇḍamānā ārocayanti—śṛṇvantu bhavantaḥ |<br>
<a class='ref vai' id='vai163.012'>Vai 163.012</a> śramaṇena gautamena subhadrasya gṛhapateḥ patnī vyākṛtā—putraṃ janayiṣyati, kulamuddyotayiṣyati, divyamānuṣīṃ śriyaṃ pratyanubhaviṣyati, mama śāsane pravrajya sarvakleśaprahāṇādarhattvaṃ sākṣātkariṣyati |<br>
<a class='ref vai' id='vai163.014'>Vai 163.014</a> sā ca kālagatā śītavanaśmaśānamabhinirhṛtā |<br>
yasya tāvadvṛkṣamūlameva nāsti, kutastasya śākhāpatraphalaṃ bhaviṣyatīti? atrāntare kiṃcidbuddhānāṃ bhagavatāmajñātamadṛṣṭamaviditamavijñātam |<br>
<a class='ref vai' id='vai163.016'>Vai 163.016</a> dharmatā khalu buddhānāṃ bhagavatāṃ mahākāruṇikānāṃ lokānugrahapravṛttānāmekārakṣāṇāṃ śamathavipaśyanāvihāriṇāṃ caturṣu saṃgrahavastuṣu dīrgharātrakṛtaparicayānām <span class='supplied'>catur</span>ṛddhipādacaraṇatalasupratiṣṭhitānāṃ caturṣu saṃgrahavastuṣu dīrgharātrakṛtaparicayānāṃ caturvaiśāradyaviśāradyaviśāradānāṃ pañcāṅgaviprahīṇānāṃ pañcagatisamatikrāntānāṃ ṣaḍaṅgasamanvāgatānāṃ ṣaṭpāramitāparipūrṇānāmasaṃhatavihāriṇāṃ saptabodhyaṅgakusumāḍhyānāmaṣṭāṅgamārgadeśikānāṃ navānupūrvavihārasamāpattikuśalānāṃ daśabalabalināṃ daśadiksamāpūrṇayaśasāṃ daśaśatavaśavartiprativiśiṣṭānāṃ trī rātres trirdivasasya buddhacakṣuṣā lokaṃ vyavalokya jñānadarśanaṃ pravartate—ko hīyate, ko vardhate, kaḥ kṛcchraprāptaḥ, kaḥ saṃkaṭaprāptaḥ, kaḥ saṃbādhaprāptaḥ, kaḥ kṛcchrasaṃkaṭasambādhaprāptaḥ, ko ’pāyaniṃnaḥ, ko ’pāyapravaṇah, ko ’pāyaprāgbhāraḥ, kamahamapāyāduddhṛtya svarge mokṣe ca pratiṣṭhāpayeyam, kasyānavaropitāni kuśalamūlānyavaropayeyam, kasyāvaropitāni paripācayeyam, kasya paripakkāni vimocayeyam |<br>
<a class='ref vai' id='vai163.026'>Vai 163.026</a> āha ca—<a class='ref vai' id='vai163.027'>Vai 163.027</a> apyevātikramedvelāṃ sāgaro makarālayaḥ |<br>
<a class='ref vai' id='vai163.028'>Vai 163.028</a> na tu vaineyavatsānāṃ buddho velāmatikramet (1)|<br>
iti |<br>
<a class='ref vai' id='vai163.029'>Vai 163.029</a> atha bhagavānanyatarasmin pradeśe smitamakārṣīt |<br>
dharmatā khalu yasmin samaye buddhā bhagavantaḥ smitaṃ prāviṣkurvanti, tasmin samaye nīlapītalohitāvadātā arciṣo mukhānniścārya kāścidadhastādgacchanti, kāścidupariṣṭādgacchanti |<br>
<a class='ref vai' id='vai163.031'>Vai 163.031</a> yā adhastādgacchanti, tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanamavīcimarbudaṃ nirarbudamaṭaṭaṃ hahavaṃ huhavamutpalaṃ padma <a class='ref vai' id='vai164.000'>Vai 164.000</a>mahāpadmaṃ narakaṃ gatvā ye uṣṇanarakāsteṣu śītībhūtā nipatanti |<br>
<a class='ref vai' id='vai164.001'>Vai 164.001</a> tena teṣāṃ sattvānāṃ kāraṇāviśeṣāḥ pratiprasrabdhāḥ |<br>
<a class='ref vai' id='vai164.002'>Vai 164.002</a> teṣāmevaṃ bhavati—kiṃ nu vayaṃ bhavanta itaścyutāḥ, āhosvidanyatropapannā iti |<br>
<a class='ref vai' id='vai164.003'>Vai 164.003</a> teṣāṃ prasādasaṃjananārthaṃ bhagavān nirmitaṃ visarjayati |<br>
teṣāṃ nirmitaṃ dṛṣṭvā evaṃ bhavati—na hyeva vayaṃ bhavanta itaścyutāḥ, nāpyanyatropapannāḥ |<br>
<a class='ref vai' id='vai164.004'>Vai 164.004</a> api tvayamapūrvadarśanaḥ sattvaḥ, asyānubhāvādasmākaṃ kāraṇāviśeṣāḥ pratiprasrabdhā iti |<br>
<a class='ref vai' id='vai164.005'>Vai 164.005</a> te nirmite cittamabhiprasādya tannarakavedanīyaṃ karma kṣapayitvā devamanuṣyeṣu pratisaṃdhiṃ gṛhṇanti yatra satyānāṃ bhājanabhūtā bhavanti |<br>
<a class='ref vai' id='vai164.007'>Vai 164.007</a> yā upariṣṭāgacchanti, tāścāturmahārājakāyikān devāṃstrāyastriṃśām yāmāṃstuṣitānnirmāṇaratīn paranirmitavaśavartino brahmakāyikān brahmapurohitān mahābrāhmaṇaḥ parīttābhānapramāṇābhānābhāsvarān parīttaśubhānapramāṇaśubhāñ śubhakṛtsnānanabhrakān puṇyaprasavān bṛhatphalānatapān sudṛśān sudarśanānakaniṣṭhān devān gatvā duḥkhaṃ śūnyamanātmetyuddhoṣayanti |<br>
<a class='ref vai' id='vai164.011'>Vai 164.011</a> gāthādvayaṃ ca bhāṣante—<a class='ref vai' id='vai164.012'>Vai 164.012</a> ārabhadhvaṃ niṣkrāmata yujyadhvaṃ buddhaśāsane |<br>
<a class='ref vai' id='vai164.013'>Vai 164.013</a> dhūnīta mṛtyunaḥ sainyaṃ naḍāgāramiva kuñjaraḥ (2)|<br>
<a class='ref vai' id='vai164.014'>Vai 164.014</a> yo hyasmin dharmavinaye apramattaścariṣyati |<br>
<a class='ref vai' id='vai164.015'>Vai 164.015</a> prahāya jātisaṃsāraṃ duḥkhasyāntaṃ kariṣyati (3)|<br>
<a class='ref vai' id='vai164.016'>Vai 164.016</a> atha tā arciṣastrisāhasramahāsāhasraṃ lokadhātumanvāhiṇḍya bhagavantameva pṛṣṭhataḥ pṛṣṭhataḥ samanugacchanti |<br>
<a class='ref vai' id='vai164.017'>Vai 164.017</a> bhagavata āsye ’ntarhitāḥ |<br>
athāyuṣmānānandaḥ kṛtakarapuṭo bhagavantaṃ papraccha—<a class='ref vai' id='vai164.018'>Vai 164.018</a> nānāvidho raṅgasahasracitro vaktrāntarānniṣkasitaḥ kalāpaḥ |<br>
<a class='ref vai' id='vai164.020'>Vai 164.020</a> avabhāsitā yena diśaḥ samantāddivākareṇodayatā yathaiva (4)|<br>
<a class='ref vai' id='vai164.022'>Vai 164.022</a> gāthāśca bhāṣate—<a class='ref vai' id='vai164.023'>Vai 164.023</a> vigatodbhavā dainyamadaprahīṇā buddhā jagatyuttamahetubhūtāḥ |<br>
<a class='ref vai' id='vai164.026'>Vai 164.026</a> nākāraṇaṃ śaṅkhamṛṇālagauraṃ smitamupadarśayanti jinā jitārayaḥ (5)|<br>
<a class='ref vai' id='vai164.028'>Vai 164.028</a> tatkālaṃ svayamadhigamya dhīra buddhyā śrotṛrṇāṃ śramaṇa jinendra kāṅkṣitānām |<br>
<a class='ref vai' id='vai164.030'>Vai 164.030</a> dhīrābhirmunivṛṣa vāgbhiruttamābhirutpannaṃ vyapanaya saṃśayaṃ śubhābhiḥ (6)|<br>
nākasmāllavaṇajalādrirājadhairyāḥ saṃbuddhāḥ smitamupadarśayanti dhīrāḥ |<br>
<a class='ref vai' id='vai165.003'>Vai 165.003</a> yasyārthe smitamupadarśayanti nāthāstaṃ śrotuṃ samabhilaṣanti te janaughāḥ (7)|<br>
iti |<br>
<a class='ref vai' id='vai165.005'>Vai 165.005</a> bhagavānāha—evametadānanda, evametat |<br>
nāhetupratyayamānanda tathāgatā arhantaḥ samyaksambuddhāḥ smitaṃ prāviṣkurvanti |<br>
<a class='ref vai' id='vai165.006'>Vai 165.006</a> gaccha ānanda, bhikṣūṇāmārocaya—tathāgato bhikṣavaḥ śmaśānacārikāṃ gantukāmaḥ |<br>
<a class='ref vai' id='vai165.007'>Vai 165.007</a> yo yuṣmākamutsahate tathāgatena sārdhaṃ śmaśānacārikāṃ gantum, sa cīvarakāṇi gṛhṇātu |<br>
<a class='ref vai' id='vai165.008'>Vai 165.008</a> evaṃ bhadantetyāyuṣmānānando bhagavataḥ pratiśrutya bhikṣūṇāmārocayati—tathāgata āyuṣmantaḥ śmaśānacārikāṃ gantukāmaḥ |<br>
<a class='ref vai' id='vai165.009'>Vai 165.009</a> yo yuṣmākamutsahate tathāgatena sārdhaṃ śmaśānacārikaṃ gantum, sa cīvarakāṇi gṛhṇātu |<br>
<a class='ref vai' id='vai165.010'>Vai 165.010</a> evamāyuṣmanniti te bhikṣavaḥ sarve saṃśrutya bhagavatsakāśamupagatāḥ |<br>
<a class='ref vai' id='vai165.011'>Vai 165.011</a> atha bhagavān dānto dāntaparivāraḥ śāntaḥ śāntaparivāro mukto muktaparivāra āśvasta āśvāstaparivāro vinīto vinītaparivāro ’rhannarhatparivāro vītarāgo vītarāgaparivāraḥ prāsādikaḥ prāsādikaparivāro vṛṣabha iva gogaṇaparivṛto gajarāja iva kalabhagaṇaparivṛtaḥ siṃha iva daṃṣṭagaṇaparivṛto haṃsarāja iva haṃsagaṇaparivṛtaḥ suparṇīva parikṣagaṇaparivṛto vipra iva śiṣyagaṇaparivṛtaḥ suvaidya ivāturagaṇaparivṛtaḥ śūra iva yodhagaṇaparivṛto deśika ivādhvagaṇaparivṛtaḥ sārthavāha iva vaṇiggaṇaparivṛtaḥ śreṣṭhīva paurajanaparivṛtaḥ koṭṭarāja iva mantrigaṇaparivṛtaścakravartīva putrasahasraparivṛtaścandra iva nakṣatragaṇaparivṛtaḥ sūrya iva raśmisahasraparivṛto dhṛtarāṣṭra iva gandharvagaṇaparivṛto virūḍhaka iva kumbhāṇḍagaṇaparivṛto brahmeva brahmakāyikaparivṛtaḥ stimita iva jalanidhiḥ sajala iva jaladharo vimada iva gajapatiḥ sudāntairindrayairasaṃkṣobhiteryāpathapracāro dvātriṃśatā mahāpuruṣalakṣaṇaiḥ samalaṃkṛto ’śītyā cānuvyañjanairvirājitagātro vyāmaprabhālaṃkṛtamūrtiḥ sūryasahasrātirekaprabho jaṅgama iva ratnaparvataḥ samantato bhadrako daśabhirbalaiścaturbhirvaiśāradyaistribhirāveṇikaiḥ smṛtyupasthānairmahākaruṇayā ca samanvāgata ājñātakauṇḍinyāśvajidbāṣpamahānāmabhadrikaśāriputramaudgalyāyanakāśyapayaśaḥpūrṇaprabhṛtimahāśrāvakaiḥ parivṛto ’nyena ca mahatā bhikṣusaṃghena anekaiśca prāṇiśatasahasraiḥ śītavanaṃ mahāśmaśānaṃ saṃprasthitaḥ |<br>
<a class='ref vai' id='vai165.026'>Vai 165.026</a> aṣṭādaśānuśaṃsā buddhacārikāyāmityanekāni devatāśatasahasrāṇi bhagavataḥ pṛṣṭhataḥ pṛṣṭhato ’nubaddhāni |<br>
<a class='ref vai' id='vai165.027'>Vai 165.027</a> śītavanānuguṇāśca vāyavo vāyitumārabdhāḥ |<br>
|<br>
<a class='ref vai' id='vai165.028'>Vai 165.028</a> rājagṛhāt dvau bāladārakau brāhmaṇadārakaḥ kṣatriyadārakaśca bahir nirgatya krīḍataḥ |<br>
<a class='ref vai' id='vai165.029'>Vai 165.029</a> tayoḥ kṣatriyadārako ’vagāḍhaśrāddho brāhmaṇadārako na tathā |<br>
sa brāhmaṇadārakaḥ kṣatriyadārakasya kathayati—vayasya, bhagavatā subhadrasya gṛhapateḥ patnī vyākṛtā—putraṃ janayiṣyati, kulamuddyotayiṣyati, divyamānuṣīṃ śriyaṃ pratyanubhaviṣyati, mama śāsane pravrajya sarvakleśaprahāṇādarhattvaṃ sākṣātkariṣyatīti |<br>
<a class='ref vai' id='vai165.032'>Vai 165.032</a> sā ca mṛtā kālagatā śītavanaṃ śmaśānaṃ nirhṛtā—mā haiva bhagavatā bhāṣitaṃ vitathaṃ syāditi |<br>
<a class='ref vai' id='vai165.033'>Vai 165.033</a> sa kṣatriyadārako gāthāṃ bhāṣate—sacandratāraṃ prapatedihāmbaraṃ mahī saśailā savanā nabho vrajet |<br>
<a class='ref vai' id='vai166.003'>Vai 166.003</a> mahodadhīnāmudakaṃ kṣayaṃ vrajenmaharṣayaḥ syūr na mṛṣābhidhāyinaḥ (8)|<br>
iti<a class='ref vai' id='vai166.005'>Vai 166.005</a> sa ca brāhmaṇadārakaḥ kathayati—vayasya, yadyevam, gacchāmaḥ śītavanaṃ mahāśmaśānaṃ paśyāmah? vayasya, gacchāmaḥ |<br>
<a class='ref vai' id='vai166.006'>Vai 166.006</a> tau smprasthitau |<br>
bhagavāṃśca rājagṛhānnirgataḥ |<br>
adrākṣīt sa kṣatriyadārako bhagavantaṃ dūrādeva |<br>
<a class='ref vai' id='vai166.007'>Vai 166.007</a> dṛṣṭvā ca punargāthāṃ bhāṣate—<a class='ref vai' id='vai166.008'>Vai 166.008</a> anuddhato vigatakutūhalo muniryathā vrajatyeṣa janaughasaṃvṛtaḥ |<br>
<a class='ref vai' id='vai166.010'>Vai 166.010</a> niḥsaṃśayaṃ paragaṇavādimardano nadasyate mṛgapatinādamuttamam (9)|<br>
<a class='ref vai' id='vai166.012'>Vai 166.012</a> yathā hyamī śītavanonmukhotsukāḥ pravānti vātā himapaṅkaśītalāḥ |<br>
<a class='ref vai' id='vai166.014'>Vai 166.014</a> prayānti nūnaṃ bahavo divaukaso nirīkṣituṃ śākyamunervikurvitam (10)|<br>
iti |<br>
<a class='ref vai' id='vai166.016'>Vai 166.016</a> rājñā bimbisāreṇa śrutam—bhagavatā subhadrasya gṛhapateḥ patnī vyākṛtā—putraṃ janayiṣyati, kulamuddyotayiṣyati, divyamānuṣīṃ śriyaṃ pratyanubhaviṣyati, mama śāsane pravrajya sarvakleśaprahāṇādarhattvaṃ sākṣātkariṣyati |<br>
<a class='ref vai' id='vai166.018'>Vai 166.018</a> sā ca mṛtā kālagatā śītavanaṃ śmaśānamabhinirhṛtā |<br>
bhagavāṃśca saśrāvakasaṃghaḥ śītavanaṃ saṃprasthita iti |<br>
<a class='ref vai' id='vai166.019'>Vai 166.019</a> śrutvā ca punarasyaitadabhavat—na bhagavān nirarthakaṃ śītavanaṃ gacchati |<br>
<a class='ref vai' id='vai166.020'>Vai 166.020</a> nūnaṃ bhagavān subhadrasya gṛhapateḥ patnīmāgamya mahadvineyakāryaṃ kartukāmo bhaviṣyati |<br>
<a class='ref vai' id='vai166.021'>Vai 166.021</a> paśyāmīti |<br>
so ’pyantaḥpurakumārāmātyapaurajānapadaparivṛto rājagṛhānnirgantumārabdhaḥ |<br>
<a class='ref vai' id='vai166.022'>Vai 166.022</a> adrākṣīt sa kṣatriyakumārako rājānaṃ māgadhaśreṇyaṃ bimbisāraṃ dūrādeva |<br>
dṛṣṭvā ca punargāthāṃ bhāṣate—<a class='ref vai' id='vai166.024'>Vai 166.024</a> yathā hi śreṇyo magadhādhipo hyayaṃ viniryayau rājagṛhāt sabāndhavaḥ |<br>
<a class='ref vai' id='vai166.026'>Vai 166.026</a> pravartate me hṛdi niścitā matirmahājanasyābhyudayo bhaviṣyati (11)|<br>
iti |<br>
<a class='ref vai' id='vai166.028'>Vai 166.028</a> janakāyena bhagavantaṃ dṛṣṭvā vivaramanupradattam |<br>
bhagavān smitonmukho mahājanamadhyaṃ praviṣṭaḥ |<br>
<a class='ref vai' id='vai166.029'>Vai 166.029</a> nirgrantha bhagavantaṃ smitonmukhaṃ dṛṣṭvā saṃlakṣayanti—yathā śramaṇo gautamaḥ smitonmukho mahājanamadhyaṃ praviṣṭaḥ, nūnamayaṃ bodhisattvo na kālagataḥ |<br>
<a class='ref vai' id='vai166.030'>Vai 166.030</a> taiḥ subhadro gṛhapatiruktah—gṛhapate, nanvayaṃ sattvo mandabhāgyo na kālagata iti |<br>
<a class='ref vai' id='vai166.031'>Vai 166.031</a> sa kathayati—ārya yadyevam, <a class='ref vai' id='vai167.000'>Vai 167.000</a>kathamatra pratipattavyamiti? te kathayanti—gṛhapate, vayaṃ śamāttaśikṣāḥ, tvameva jñāsyasīti |<br>
<a class='ref vai' id='vai167.002'>Vai 167.002</a> sa tāṃ patnīṃ citāyāmāropya dhmāpayitumārabdhaḥ |<br>
tasyāḥ sarvaḥ kāyo dagdhaḥ sthāpayitvā kukṣisāmantakam |<br>
<a class='ref vai' id='vai167.003'>Vai 167.003</a> tathāsau kukṣiḥ sphuṭitaḥ, padmaṃ prādurbhūtam |<br>
tasya coparipadmakarṇikāyāṃ kumāro niṣaṇṇo ’bhirūpo darśanīyaḥ prāsādikaḥ |<br>
<a class='ref vai' id='vai167.004'>Vai 167.004</a> taṃ dṛṣṭvā anekāni prāṇiśatasahasrāṇi paraṃ vismayamupagatāni |<br>
<a class='ref vai' id='vai167.005'>Vai 167.005</a> nirgranthā nipātamadamānā naca(naṣṭa?)prabhāvāḥ saṃvṛttāḥ |<br>
<a class='ref vai' id='vai167.006'>Vai 167.006</a> tatra bhagavān subhadraṃ gṛhapatimāmantrayate—gṛhapate, gṛhāṇa kumāram |<br>
sa nirgranthānāṃ mukhamavalokitumārabdhaḥ |<br>
<a class='ref vai' id='vai167.007'>Vai 167.007</a> te kathayanti—gṛhapate, yadi prajvalitāmetāṃ citāṃ pravekṣyasi, sarveṇa sarvaṃ na bhaviṣyasīti |<br>
<a class='ref vai' id='vai167.008'>Vai 167.008</a> sa na pratigṛhṇāti |<br>
tatra bhagavāñ jīvakaṃ kumārabhūtamāmantrayate—gṛhāṇa jīvaka kumārakamiti |<br>
<a class='ref vai' id='vai167.009'>Vai 167.009</a> sa saṃlakṣayati—asthānamanavakāśo bhagavān māmasthāne niyokṣyati |<br>
<a class='ref vai' id='vai167.010'>Vai 167.010</a> gṛhṇāmīti |<br>
tena nirviśaṅkena citāṃ vigāhya gṛhītaḥ |<br>
<a class='ref vai' id='vai167.011'>Vai 167.011</a> vigāhatastasya jinājñayā citāṃ pratigṛhṇataścāgnigataṃ kumārakam |<br>
<a class='ref vai' id='vai167.013'>Vai 167.013</a> jinaprabhāvānmahato hutāśanaḥ kṣaṇena jāto himapaṅkaśītalaḥ (12)|<br>
<a class='ref vai' id='vai167.015'>Vai 167.015</a> tato jīvakaṃ kumārabhūtamidamavocat—jīvaka, māsi kṣata upahato veti? sa kathayati—rājakule ’haṃ bhadanta jāto rājakule vṛddhaḥ |<br>
<a class='ref vai' id='vai167.016'>Vai 167.016</a> nābhijānāmi gośīrṣacandanasyāpīdṛśaṃ śaityam yadbhagavatā adhiṣṭhitāyāścitāyāḥ |<br>
<a class='ref vai' id='vai167.017'>Vai 167.017</a> tatra bhagavān subhadraṃ gṛhapatimāmantrayate—gṛhāṇedānīṃ gṛhapate kumāramiti |<br>
<a class='ref vai' id='vai167.018'>Vai 167.018</a> sa mithyādarśanavihataḥ |<br>
tathāpi na saṃpratipadyate |<br>
nirgranthānāmeva mukhaṃ vyavalokayati |<br>
<a class='ref vai' id='vai167.019'>Vai 167.019</a> te kathayanti—gṛhapate, ayaṃ sattvo ’tīva mandabhāgyo yo hi nāma sarvabhakṣeṇāpyagninā na dagdhaḥ |<br>
<a class='ref vai' id='vai167.020'>Vai 167.020</a> kiṃ bahunā? yadyevaṃ gṛhaṃ praveśayasi, nīyatām |<br>
te gṛhamutsādayad bhaviṣyasi, tvaṃ ca prāṇairviyujyasa iti |<br>
<a class='ref vai' id='vai167.021'>Vai 167.021</a> nāsti ātmasamaṃ premeti |<br>
tenāsau na pratigṛhītaḥ |<br>
<a class='ref vai' id='vai167.022'>Vai 167.022</a> tatra bhagavān rājānaṃ bimbisāramāmantayate—gṛhāṇa mahārāja kumāramiti |<br>
tena sasambhrameṇa hastau prasārya gṛhītaḥ |<br>
<a class='ref vai' id='vai167.023'>Vai 167.023</a> tataḥ samantato nirīkṣya kathayati—bhagavan, kiṃ bhavatu asya dārakasya jyotiṣka iti nāmeti |<br>
<a class='ref vai' id='vai167.025'>Vai 167.025</a> tasya jyotiṣka iti nāṃdheyaṃ vyavasthāpitam |<br>
tato bhagavatā tasya janakāyasyāśayānuśayaṃ dhātuṃ prakṛtiṃ ca jñātvā tādṛśī dharmadeśanā kṛtā, yāṃ śrutvā bahubhiḥ sattvaśatairmahān viśeṣo ’dhigataḥ |<br>
<a class='ref vai' id='vai167.027'>Vai 167.027</a> kaiścicchrotāpattiphalaṃ sākṣātkṛtam, kaiścit sakṛdāgāmiphalam, kaiścidanāgāmiphalam, kaicit sarvakleśaprahāṇādarhattvaṃ sākṣātkṛtam, kaiściduṣmagatāni kuśalamūlānyutpāditāni, kaiścinmūrdhānaḥ, kaiścit mṛdumadhyāḥ kṣāntayaḥ, kaiścicchrāvakabodhau cittānyutpāditāni, kaiścit pratyekabodhau, kaiścidanuttarāyāṃ samyaksambodhau, kaiściccharaṇagamanāni, kaiścicchikṣāpadāni |<br>
<a class='ref vai' id='vai167.031'>Vai 167.031</a> yadbhūyasā sā parṣadbuddhaniṃnā dharmapravaṇā saṃghaprāgbhārā vyavasthitā |<br>
<a class='ref vai' id='vai167.032'>Vai 167.032</a> jyotiṣko dārako rājñā bimbisāreṇa aṣṭābhyo dhātrībhyo ’nupradatto <a class='ref vai' id='vai168.000'>Vai 168.000</a>dvābhyāsaṃsadhātrībhyāṃ dvābhyāṃ kṣīradhāgtrībhyāṃ dvābhyāṃ maladhātrībhyāṃ dvābhyāṃ krīḍanikābhyāṃ dhātrībhyām |<br>
<a class='ref vai' id='vai168.002'>Vai 168.002</a> so ’ṣṭhābhirdhātrībhirunnīyate vardhate kṣīreṇa dadhnā navanītena sarpiṣā sarpimaṇḍena anyaiścottaptottaptairupakaraṇaviśeṣaiḥ |<br>
<a class='ref vai' id='vai168.003'>Vai 168.003</a> āśu vardhate hradasthamiva paṅkajam |<br>
|<br>
<a class='ref vai' id='vai168.004'>Vai 168.004</a> tasya mātulaḥ paṇyamādāya deśāntaraṃ gataḥ |<br>
tena śrutam yathā mama bhaginī sattvavatī saṃvṛttā |<br>
<a class='ref vai' id='vai168.005'>Vai 168.005</a> sā bhagavatā vyākṛtā—putraṃ janayiṣyati, kulamuddyoyiṣyati, divyāmānuṣīṃ śriyaṃ pratyanubhaviṣyati, mama śāsane pravrajya sarvakleśaprahāṇādarhattvaṃ sākṣātkariṣyatīti |<br>
<a class='ref vai' id='vai168.006'>Vai 168.006</a> sa paṇyaṃ visarjayitvā pratipaṇyamādāya rājagṛhamāgataḥ |<br>
<a class='ref vai' id='vai168.007'>Vai 168.007</a> tena śrutam yathā sā asmākaṃ bhaginī kālagateti |<br>
<a class='ref vai' id='vai168.008'>Vai 168.008</a> śrutvā ca punaḥ saṃlakṣayati—bhagavatā asau vyākṛtā putraṃ janayiṣyati, kulamuddyotayiṣyati, divyāṃ mānuṣīṃ śriyaṃ pratyanubhaviṣyati, mama śāsane pravrajya sarvakleśaprahāṇādarhattvaṃ sākṣātkariṣyatīti |<br>
<a class='ref vai' id='vai168.010'>Vai 168.010</a> mā haiva tabhagavato bhāṣitaṃ vitathaṃ syāt |<br>
tena tiraḥprātiveśyāḥ pṛṣṭāh—śrutaṃ mayā asmākaṃ bhaginī sattvavatī saṃvṛttā |<br>
<a class='ref vai' id='vai168.011'>Vai 168.011</a> sā bhagavatā vyākṛtā putraṃ janayiṣyati, kulamuddyotayiṣyati, divyamānuṣīṃ śriyaṃ pratyanubhaviṣyati, mama śāsane pravrajya sarvakleśaprahāṇādarhattvaṃ sākṣātkariṣyatīti |<br>
<a class='ref vai' id='vai168.013'>Vai 168.013</a> śrutvā vayaṃ parituṣṭāḥ |<br>
sā ca śrūyate mṛtā kālagateti |<br>
<a class='ref vai' id='vai168.014'>Vai 168.014</a> mā haiva bhagavato bhāṣitaṃ vitathaṃ syāditi |<br>
te gāthāṃ bhāṣante—<a class='ref vai' id='vai168.015'>Vai 168.015</a> sacandratāraṃ prapatedihāmbaraṃ mahī saśailā savanā nabho vrajet |<br>
<a class='ref vai' id='vai168.017'>Vai 168.017</a> mahodadhīnāmudakaṃ kṣayaṃ vrajenmaharṣayaḥ syūr na mṛṣābhidhāyinaḥ (13)|<br>
<a class='ref vai' id='vai168.019'>Vai 168.019</a> na bhagavato bhāṣitaṃ vitatham |<br>
kathaṃ bhagavato bhāṣitaṃ vitathaṃ bhaviṣyati? kiṃ tu tena svāmināpi asau tathā tathā upakrāntā, yathā kālagatā |<br>
<a class='ref vai' id='vai168.020'>Vai 168.020</a> sa dārako maharddhiko mahānubhāvaḥ |<br>
<a class='ref vai' id='vai168.021'>Vai 168.021</a> agninā na dagdhaḥ |<br>
adyāpi rājakule saṃvardhata iti |<br>
sa subhadrasya gṛhapateḥ sakāśaṃ gatvā kathayati—na yuktaṃ gṛhapate tvayā kṛtam |<br>
<a class='ref vai' id='vai168.022'>Vai 168.022</a> kiṃ kṛtam? asmākaṃ sattvavatī bhaginī tvayā nirgranthavigrāhitena tathā tathā upakrāntā, yathā kālagatā |<br>
<a class='ref vai' id='vai168.023'>Vai 168.023</a> sa dārako maharddhiko mahānubhāvaḥ |<br>
agnināpi na dagdhaḥ |<br>
<a class='ref vai' id='vai168.024'>Vai 168.024</a> adyāpi rājakule saṃvardhate |<br>
tadgatametat |<br>
yadi tāvatkumārabhānayasi, ityevaṃ kuśalam |<br>
<a class='ref vai' id='vai168.025'>Vai 168.025</a> no cedvayaṃ tvāṃ jñātimadhyādutkṣipāmaḥ |<br>
salokānām <span class='supplied'>sālohitānām?</span> saṃkāraṃ pātayāmaḥ, rathyāvīthīcatvaraśṛṅgāṭakeṣu cāvaraṇaṃ niścārayāmah—asmākaṃ bhaginī subhadreṇa gṛhapatinā praghātitā |<br>
<a class='ref vai' id='vai168.027'>Vai 168.027</a> strīghātako ’yam |<br>
na kenacidābhāṣitavyamiti |<br>
rājakule ca te ’narthaṃ kārayāma iti |<br>
<a class='ref vai' id='vai168.028'>Vai 168.028</a> sa śrutvā vyathitaḥ |<br>
yathaiṣa paribhāṣate, nūnamevaṃ karomīti viditvā rājñaḥ pādayor nipatya kathayati— deva, mama jñātaya evaṃ paribhāṣante—yadi tāvat kumāramānayasītyevaṃ kuśalam, no cedānayasi, vayaṃ tvāṃ jñātimadhyādutkṣipāmaḥ, saṃkāraṃ pātayāmaḥ, rathyāvīthīcatvaraśṛṅgāṭakeṣu cāvaraṇaṃ niścārayāmah—asmākaṃ bhaginī subhadreṇa gṛhapatinā praghātitā |<br>
<a class='ref vai' id='vai168.032'>Vai 168.032</a> strīghātako ’yam |<br>
na kenacidābhāṣitavyamiti |<br>
rājakule ca te ’narthaṃ kārayāma iti |<br>
tadarhasi jyotiṣkaṃ kumāraṃ dātumiti |<br>
<a class='ref vai' id='vai169.001'>Vai 169.001</a> rājā kathayati—gṛhapate, na mayā tvatsakāśāt jyotiṣkaḥ kumāro gṛhītaḥ, kiṃ tu bhagavatā mama nyastaḥ |<br>
<a class='ref vai' id='vai169.002'>Vai 169.002</a> yadi tvaṃ kumāreṇārthī, bhagavatsakāśaṃ gaccheti |<br>
sa bhagavatsakāśaṃ gataḥ |<br>
<a class='ref vai' id='vai169.003'>Vai 169.003</a> pādayor nipatya kathayati—bhagavan, mama jñātaya evaṃ paribhāṣante—yadi tāvat kumāramānayasītyevaṃ kuśalam |<br>
<a class='ref vai' id='vai169.004'>Vai 169.004</a> no cedānayasi, vayaṃ tvāṃ jñātimadhyādutkṣipāmaḥ, saṃkāraṃ pātayāmaḥ, rathyāvīthīcatvaraśṛṅgāṭakeṣu cāvaraṇaṃ niścārayāmaḥ |<br>
<a class='ref vai' id='vai169.005'>Vai 169.005</a> asmākaṃ bhaginī subhadreṇa gṛhapatinā praghātitā |<br>
<a class='ref vai' id='vai169.006'>Vai 169.006</a> strīghātako ’yam |<br>
na kenacidābhāṣitavya iti |<br>
rājakule cānarthaṃ kārayāma iti |<br>
<a class='ref vai' id='vai169.007'>Vai 169.007</a> tadarhasi jyotiṣkaṃ kumāraṃ dāpayitumiti |<br>
bhagavān saṃlakṣayati—yadi subhadro jyotiṣkaṃ kumāraṃ na labhate, sthānametadvidyate yaduṣṇaṃ rudhiraṃ chardayitvā kālaṃ kariṣyati |<br>
<a class='ref vai' id='vai169.008'>Vai 169.008</a> iti viditvā āyuṣmantamānandamāmantrayate—gaccha ānanda, rājānaṃ bimbisāraṃ madvacanenārogyaya, evaṃ ca vada—anuprayaccha mahārāja subhadrasya gṛhapaterjyotiṣkaṃ kumāram |<br>
<a class='ref vai' id='vai169.010'>Vai 169.010</a> yadi subhadro gṛhapatirjyotiṣkaṃ kumāraṃ na labhate, sthānametadvidyate yaduṣṇaṃ śoṇitaṃ chardayitvā kālaṃ kariṣyatīti |<br>
<a class='ref vai' id='vai169.012'>Vai 169.012</a> evaṃ bhadantetyāyuṣmānānando bhagavataḥ pratiśrutya yena rājā bimbisārastenopasaṃskrāntaḥ |<br>
<a class='ref vai' id='vai169.013'>Vai 169.013</a> upasaṃkramya rājānaṃ bimbisārametadavocat—bhagavāṃste mahārāja ārogyayati, kathayati ca—anuprayaccha mahārāja subhadrasya gṛhapaterjyotiṣkaṃ kumāram |<br>
<a class='ref vai' id='vai169.014'>Vai 169.014</a> yadi subhadro gṛhapatirjyotiṣkaṃ kumāraṃ na labhate, sthānametadvidyate yat subhadro gṛhapatiruṣṇaṃ śoṇitaṃ chardayitvā kālaṃ kariṣye |<br>
<a class='ref vai' id='vai169.016'>Vai 169.016</a> rājā kathayati—vande bhadantānanda buddhaṃ bhagavantam |<br>
yathā bhagavānājñāpayati tathā kariṣye |<br>
<a class='ref vai' id='vai169.017'>Vai 169.017</a> ārogyamityuktā āyuṣmānānandaḥ prakrāntaḥ |<br>
rājā bimbisāraḥ kathayati—gṛhapate, mayā ayaṃ kumāraḥ saṃvardhitaḥ |<br>
<a class='ref vai' id='vai169.018'>Vai 169.018</a> priyaśca me manāpaśca |<br>
samayato ’haṃ muñcāmi, yadi māṃ divase divase triṣkālaṃ darśanāyopasaṃkrāmatīti |<br>
<a class='ref vai' id='vai169.019'>Vai 169.019</a> sa kathayati—deva upasaṃkramiṣyati |<br>
<a class='ref vai' id='vai169.020'>Vai 169.020</a> ko ’nya upasaṃkramitavya iti? sa rājñā sarvālaṃkāravibhūṣitaṃ kṛtvā hastiskandha āropya visarjitaḥ |<br>
|<br>
<a class='ref vai' id='vai169.022'>Vai 169.022</a> ācaritametallokasya—na tāvat putrasya nāma prajñāyate yāvat pitā jīvati |<br>
yāvadapareṇa samayena subhadro gṛhapatiḥ kālagataḥ |<br>
<a class='ref vai' id='vai169.023'>Vai 169.023</a> jyotiṣkaḥ kumāraḥ svagṛhe pratiṣṭhitaḥ |<br>
sa buddhe ’bhiprasanno dharme saṃghe ’bhiprasannaḥ |<br>
<a class='ref vai' id='vai169.024'>Vai 169.024</a> buddhaṃ śaraṇaṃ gato dharmaṃ saṃghaṃ śaraṇaṃ gataḥ |<br>
tena yasmin pradeśe tena subhadreṇa patnī āghātitā, tasmin pradeśe vihāraṃ kārayitvā sarvāpakaraṇasampūrṇaścāturdiśāryabhikṣusaṃghāya niryātitaḥ |<br>
<a class='ref vai' id='vai169.026'>Vai 169.026</a> tathā sthavirairapi sūtrānta upanibaddham—bhagavān rājagṛhe viharati mṛditakukṣike dāva iti |<br>
|<br>
<a class='ref vai' id='vai169.028'>Vai 169.028</a> subhadrasya gṛhapateḥ pauruṣeyā ye paṇyamādāya deśāntaraṃ gatāḥ, taiḥ śrutam—subhadro gṛhapatiḥ kālagataḥ |<br>
<a class='ref vai' id='vai169.029'>Vai 169.029</a> jyotiṣkaḥ kumāraḥ svagṛhe pratiṣṭhitaḥ |<br>
sa buddhe ’bhiprasanno dharme saṃghe ’bhiprasanno buddhaṃ śaraṇaṃ gato dharmaṃ saṃghaṃ śaraṇaṃ gata iti |<br>
<a class='ref vai' id='vai169.030'>Vai 169.030</a> teṣāṃ ca gośīrṣacananamayaṃ pātraṃ saṃpannam |<br>
<a class='ref vai' id='vai169.031'>Vai 169.031</a> taistadratnānāṃ pūrayitvā jyotiṣkasya gṛhapateḥ prābhṛtamanupreṣitam |<br>
tena taddīrghe stambhe āropya sthāpitam |<br>
<a class='ref vai' id='vai169.032'>Vai 169.032</a> ghaṇḍāvaghoṣaṇaṃ kāritam—nedaṃ kenacit viṣṭayā vā <a class='ref vai' id='vai170.000'>Vai 170.000</a>śītayā vā karkaṭakena vā gṛhītavyam |<br>
<a class='ref vai' id='vai170.001'>Vai 170.001</a> ya etacchramaṇo vā brāhmaṇo vā maharddhiko vā mahānubhāvah ṛddhyā gṛhṇāti, tasyedam yathāsukhamiti |<br>
<a class='ref vai' id='vai170.002'>Vai 170.002</a> tīrthyāḥ kalyamevotthāya tīrthyasparśanaṃ gacchanti |<br>
<a class='ref vai' id='vai170.003'>Vai 170.003</a> taistad dṛṣṭam |<br>
dṛṣṭvā ca punarjyotiṣkasya gṛhapateḥ kathayanti—gṛhapate, kimetaditi? tena teṣāṃ vistareṇārocitam |<br>
<a class='ref vai' id='vai170.004'>Vai 170.004</a> te kathayanti—gṛhapate, tvaṃ śramaṇaśākyaputreṣvabhiprasannaḥ |<br>
<a class='ref vai' id='vai170.005'>Vai 170.005</a> te evaṃ grahīṣyantītyuktvā prakrāntāḥ |<br>
yāvat sthavirasthavirā bhikṣavo rājagṛhaṃ piṇḍāya praviṣṭāḥ |<br>
<a class='ref vai' id='vai170.006'>Vai 170.006</a> tairdṛṣṭvā tairapi jyotiṣko gṛhapatiḥ pṛṣṭah—kimetaditi? tena tathaiva vistareṇa samākhyātam |<br>
<a class='ref vai' id='vai170.007'>Vai 170.007</a> te kathayanti—gṛhapate, kiṃ pātramātrasyārthāyātmānaṃ saṃprakāśayāmah? uktaṃ bhagavatā—pracchannakalyāṇairvo bhikṣavo vihartavyaṃ dhūtapāpairityuktvā prakrāntāḥ |<br>
<a class='ref vai' id='vai170.008'>Vai 170.008</a> yāvadāyuṣmān daśabalaḥ kāśyapastamanuprāptaḥ |<br>
<a class='ref vai' id='vai170.009'>Vai 170.009</a> sa pṛcchati—gṛhapate, kimetaditi? tena yathāvṛttamārocitam |<br>
<a class='ref vai' id='vai170.010'>Vai 170.010</a> āyuṣmān daśabalakāśyapaḥ saṃlakṣayati—yena mayā anādikālopacitaṃ kleśagaṇaṃ vāntaṃ tyaktaṃ charditaṃ pratinisṛṣṭam, taṃ māṃ gṛhapatistīrthikasādhāraṇayā ṛddhyā āhvayati |<br>
<a class='ref vai' id='vai170.012'>Vai 170.012</a> tadasya manorathaṃ pūrayāmīti |<br>
tena gajabhujasadṛśaṃ bāhumabhiprasārya tatpātraṃ gṛhītam |<br>
sa tadgṛhītvā vihāraṃ gato bhikṣubhirucyate—sthavira, kutastava gośīrṣacandanamayaṃ pātramiti? tena yathāvṛttamārocitam |<br>
<a class='ref vai' id='vai170.014'>Vai 170.014</a> bhikṣavaḥ kathayanti—sthavira, kalpate tava pātramātrasyārthāya ṛddhiṃ vidarśayitumiti? kathayati—āyuṣmantaḥ, kalpatu vā mā vā |<br>
<a class='ref vai' id='vai170.015'>Vai 170.015</a> kṛtamidānīm |<br>
kiṃ kriyatāmiti? etat prakaraṇaṃ bhikṣavo bhagavata ārocayanti |<br>
<a class='ref vai' id='vai170.016'>Vai 170.016</a> bhagavānāha—na bhikṣuṇā āgārikasya purastāt ṛddhirvidarśayitavyā |<br>
<a class='ref vai' id='vai170.017'>Vai 170.017</a> darśayati, sātisāro bhavati |<br>
api tu catvāri pātrāṇi suvarṇamayaṃ rūpyamayaṃ varḍūryamayaṃ sphaṭikamayam |<br>
<a class='ref vai' id='vai170.018'>Vai 170.018</a> aparāṇyapi catvāri pātrāṇi rītimayaṃ tāmramayaṃ kaṃsamayamabhramayaṃ ca |<br>
<a class='ref vai' id='vai170.019'>Vai 170.019</a> tatra yāni pūrvakāṇi catvāri pātrāṇi, etānyanupasthāpitāni nopasthāpayitavyāni, upasthāpitāni visarjayitavyāni |<br>
<a class='ref vai' id='vai170.020'>Vai 170.020</a> yāni paścimāni catvāri pātrāṇi, etānyanupasthāpitāni nopasthāpayitavyāni, uapsthāpitāni tu bhaiṣajyaśaravaparibhogena paribhoktavyāni |<br>
<a class='ref vai' id='vai170.022'>Vai 170.022</a> api tvadhīṣṭāni te dve pātre āyasaṃ mṛṇmayam |<br>
yāvadapareṇa samayena jyotiṣkasya gṛhapaterdivyamānuṣī śrīḥ prādurbhūtā |<br>
<a class='ref vai' id='vai170.023'>Vai 170.023</a> antarā ca rājagṛhamantarā ca campāmatrāntare śulkaśālā |<br>
<a class='ref vai' id='vai170.024'>Vai 170.024</a> tasyāṃ śulkaśālikaḥ kālagataḥ |<br>
sa vyālayakṣeṣūpapannaḥ |<br>
tena putrāṇāṃ svapnadarśanaṃ dattam—yaḥ kaścit paṇyamaśulkayitvā gamiṣyati, sā ghaṇṭā tāvadviraviṣyati yāvadasau nivartya śulkaṃ dāpayitavyamiti (yiṣyatīti?) |<br>
<a class='ref vai' id='vai170.027'>Vai 170.027</a> taistaṃ svapnaṃ saṃbandhibāndhavānāṃ nivedya divasatithimuhūrtena tasmin pradeśe yakṣasthānaṃ kāritam |<br>
<a class='ref vai' id='vai170.028'>Vai 170.028</a> tatra ca ghaṇṭā baddhvā lambitā |<br>
|<br>
<a class='ref vai' id='vai170.030'>Vai 170.030</a> campāyāmanyatamo brāhmaṇaḥ |<br>
tena sadṛśāt kulāt kalatramānītam |<br>
sā brāhmaṇī saṃlakṣayati—ayaṃ brāhmaṇo yaistairupāyairdhanopārjanaṃ karoti |<br>
<a class='ref vai' id='vai170.031'>Vai 170.031</a> ahaṃ bhakṣayāmi |<br>
na mama pratirūpam yadahamakarmikā tiṣṭheyamiti |<br>
<a class='ref vai' id='vai170.032'>Vai 170.032</a> tayā vīthīṃ gatvā karpāsaḥ krītaḥ |<br>
taṃ parikarmayitvā ślakṣṇam <a class='ref vai' id='vai171.000'>Vai 171.000</a>sūtraṃ kartitam |<br>
<a class='ref vai' id='vai171.001'>Vai 171.001</a> śobhanena kuvindena kārṣāpaṇasahasramūlyā yamalī vāyitā |<br>
tayā brāhmaṇa uktah—brāhmaṇa, asyā yamalyāḥ kārṣāpaṇasahasraṃ mūlyam |<br>
<a class='ref vai' id='vai171.002'>Vai 171.002</a> gṛhītvā vīthīṃ gaccha |<br>
yadi kaścit yācati, kārṣāpaṇasahasreṇa dātavyā, no cedapattanaṃ ghoṣayitvā anyatra gantavyamiti |<br>
<a class='ref vai' id='vai171.003'>Vai 171.003</a> sa tāṃ gṛhītvā vīthīṃ gataḥ |<br>
<a class='ref vai' id='vai171.004'>Vai 171.004</a> na kaścit kārṣāpaṇasahasreṇa gṛhaṇāti |<br>
so ’pattanaṃ ghoṣayitvā tām yamalīṃ chatradaṇḍe prakṣipya sārthena sārdhaṃ rājagṛhaṃ saṃprasthito yāvadanupūrveṇa śulkaśālāmanuprāptaḥ |<br>
<a class='ref vai' id='vai171.006'>Vai 171.006</a> śulkāśālikena sārthaḥ śulkitaḥ |<br>
sa śulkaṃ dattvā saṃprasthitaḥ |<br>
ghaṇṭā raṭitumārabdhā |<br>
<a class='ref vai' id='vai171.007'>Vai 171.007</a> śailkikāḥ kathayanti—bhavantaḥ, yatheyaṃ ghaṇṭā raṇati, nūnaṃ sārtho na nipuṇaṃ śulkitaḥ |<br>
<a class='ref vai' id='vai171.008'>Vai 171.008</a> bhūyaḥ śulkayāma iti |<br>
tairasau sārthaḥ punaḥ pratinivartya śulkitaḥ |<br>
nāsti kiṃcidaśulkitam |<br>
<a class='ref vai' id='vai171.009'>Vai 171.009</a> ghaṇṭā raṭatyeva |<br>
tairasau sārtho bhūyaḥ pratinivartya pratyavekṣitaḥ |<br>
nāstyevakiṃcit |<br>
<a class='ref vai' id='vai171.010'>Vai 171.010</a> sārthikā avadhyātumārabdhāh—kim yūyamasamān bhūṣitukāmā yena bhūyo bhūyaḥ pratinivartayadhvamiti? tairasau dvidhā kṛtvā muktaḥ |<br>
<a class='ref vai' id='vai171.011'>Vai 171.011</a> yeṣāṃ madhye sa brāhmaṇo nāsti, te ’tikrāntāḥ |<br>
<a class='ref vai' id='vai171.012'>Vai 171.012</a> anyeṣāṃ gacchatāṃ sā ghaṇṭā tathaiva raṭitumārabdhā |<br>
taiste punaḥ pratyavekṣitāḥ |<br>
<a class='ref vai' id='vai171.013'>Vai 171.013</a> evaṃ tāvat dvidhākṛtāḥ, yāvat sa caiko brāhmaṇo ’vasthita iti |<br>
sa tairgṛhītaḥ |<br>
<a class='ref vai' id='vai171.014'>Vai 171.014</a> sa kathayati—pratyavekṣata yadi mama kiṃcidastīti |<br>
taiḥ sarvataḥ pratyavekṣya muktaḥ |<br>
sā ghaṇṭā raṭatyeva |<br>
<a class='ref vai' id='vai171.015'>Vai 171.015</a> tairasau brāhmaṇaḥ pratinivartyoktah—bho brāhmaṇa kathaya, naiva śulkaṃ dāpayāmaḥ |<br>
<a class='ref vai' id='vai171.016'>Vai 171.016</a> kiṃ tu devasyaiva sānnidhyaṃ jñātaṃ bhavatīti |<br>
kathayati—satyaṃ na dāpayatha? na dāpayāmaḥ |<br>
<a class='ref vai' id='vai171.017'>Vai 171.017</a> tena cchatradaṇḍādapanīya sā yamalī darśitā |<br>
te paraṃ vismayamāpannāh—bhavantaḥ, īdṛśamapi devasya sānnidhyamiti |<br>
<a class='ref vai' id='vai171.018'>Vai 171.018</a> taistat ekaṃ vastramuddhāṭya devaḥ prāvṛtaḥ |<br>
brāhmaṇaḥ kathayati—yūyaṃ kathayatha śulkaṃ na dāpayāma iti |<br>
<a class='ref vai' id='vai171.019'>Vai 171.019</a> idānīṃ sarvasvamapaharatha iti |<br>
te kathayanti—brāhmaṇa, nāsmābhirgṛhītam |<br>
<a class='ref vai' id='vai171.020'>Vai 171.020</a> api devasyaitat sānnidhyamiti kṛtvā asmābhiḥ prāvṛtaḥ |<br>
gṛhītvā gaccheti |<br>
<a class='ref vai' id='vai171.021'>Vai 171.021</a> sa taṃ punargṛhītvā punaśchatranāḍikāyāṃ prakṣipya prakrāntaḥ |<br>
anupūrveṇa rājagṛhamanuprāptaḥ |<br>
<a class='ref vai' id='vai171.022'>Vai 171.022</a> sa vīthyāṃ prasāryāvasthitaḥ |<br>
tatrāpi tāṃ na kaścit kārṣāpaṇasahasreṇa yācate |<br>
<a class='ref vai' id='vai171.023'>Vai 171.023</a> sa rājagṛhamapyapattanaṃ ghoṣayitumārabdhaḥ |<br>
jyotiṣkaśca kumāro rājakulānniṣkramya hastiskandhābhirūḍho vīthīmadhyena svagṛhaṃ gacchati |<br>
<a class='ref vai' id='vai171.024'>Vai 171.024</a> tena śrutam |<br>
sa taiḥ śabditaḥ |<br>
<a class='ref vai' id='vai171.025'>Vai 171.025</a> jyotiṣkeṇoktah—bho brāhmaṇa, kimarthaṃ tvam apattanaṃ ghoṣayasi? gṛhapate, asyā yamalyāḥ kārṣāpaṇasahasraṃ mūlyam |<br>
<a class='ref vai' id='vai171.026'>Vai 171.026</a> na ca kaścidyācata iti |<br>
<a class='ref vai' id='vai171.027'>Vai 171.027</a> sa kathayati—ānaya, paśyāmaḥ |<br>
tenopadarśitā |<br>
jyotiṣkaḥ kathayati—astyetadeva |<br>
<a class='ref vai' id='vai171.028'>Vai 171.028</a> kiṃ tu atraikaṃ vastraṃ paribhuktakam |<br>
ekamaparibhuktakam |<br>
yadaparibhuktam, asya pañcakārṣāpaṇaśatāni mūlyam |<br>
<a class='ref vai' id='vai171.029'>Vai 171.029</a> yattu paribhuktakam, asyārdhatṛtīyāni |<br>
brāhmaṇaḥ kathayati—kimetadevaṃ bhaviṣyati? jyotiṣkaḥ kathayati—brāhmaṇa, tava pratyakṣīkaromi |<br>
<a class='ref vai' id='vai171.030'>Vai 171.030</a> paśyeti |<br>
tenāsau aparibhukta uparivihāyasā kṣiptaḥ |<br>
<a class='ref vai' id='vai171.031'>Vai 171.031</a> vitānaṃ kṛtvā avasthitaḥ |<br>
paribhuktaḥ kṣiptaḥ |<br>
kṣiptamātraka eva patitaḥ |<br>
<a class='ref vai' id='vai171.032'>Vai 171.032</a> brāhmaṇo dṛṣṭvā paraṃ vismayamāpannaḥ |<br>
kathayati—gṛhapate, maharddhikastvam <a class='ref vai' id='vai172.000'>Vai 172.000</a>mahānubhāva iti |<br>
<a class='ref vai' id='vai172.001'>Vai 172.001</a> jyotiṣkaḥ kathayati—brāhmaṇa, punaḥ paśyainam yo ’sau aparibhuktaka iti, sa kaṇṭakavāṭasyopariṣṭāt kṣipto ’sajjamāno gataḥ |<br>
<a class='ref vai' id='vai172.002'>Vai 172.002</a> so ’nyaḥ kṣiptaḥ kaṇṭake lagnaḥ |<br>
sa brāhmaṇo bhūyasyā mātrayā abhiprasannaḥ kathayati—gṛhapate, maharddhikastvaṃ ṃhānubhāvaḥ |<br>
<a class='ref vai' id='vai172.003'>Vai 172.003</a> yat tavābhipretaṃ tatprayaccheti |<br>
<a class='ref vai' id='vai172.004'>Vai 172.004</a> sa kathayati—brāhmaṇa, atithistvam |<br>
tavaiva pūjā kṛtā bhavati |<br>
sahasrameva paryacchāmīti |<br>
<a class='ref vai' id='vai172.005'>Vai 172.005</a> tena tasya kārṣāpaṇasahasraṃ dattam |<br>
brāhmaṇastamādāya prakrāntaḥ |<br>
jyotiṣkeṇa tato yaḥ paribhuktakaḥ sa dārakāya dattaḥ, aparibhuktakastu snānaśāṭakaḥ kṛtaḥ |<br>
<a class='ref vai' id='vai172.006'>Vai 172.006</a> yāvadapareṇa samayena rājā bimbisāra upariprāsādatalagato ’mātyagaṇaparivṛtastiṣṭhati |<br>
<a class='ref vai' id='vai172.007'>Vai 172.007</a> jyotiṣkasya sa snānaśāṭaka upari gṛhasyābhyavakāśe śoṣito vāyunā hriyamāṇo rājño bimbisārasyopari patitaḥ |<br>
<a class='ref vai' id='vai172.009'>Vai 172.009</a> rājā kathayati—bhavantaḥ, rājārhamidaṃ vastram |<br>
kuta etaditi? |<br>
te kathayanti—deva, śrūyate rājño māndhātuḥ saptāhaṃ hiraṇyavarṣaṃ patitam |<br>
<a class='ref vai' id='vai172.010'>Vai 172.010</a> devasyāpi vastravarṣaḥ patitumārabdham |<br>
<a class='ref vai' id='vai172.011'>Vai 172.011</a> nacirāddhiraṇyavarṣaḥ patiṣyatīti |<br>
rājā kathayati—bhavantaḥ, jyotiṣko gṛhapatirbhagavatā vyākṛto divyamānuṣīṃ śriyaṃ pratyanubhaviṣyatīti |<br>
<a class='ref vai' id='vai172.012'>Vai 172.012</a> idaṃ ca divyaṃ vastramākāśāt patitam |<br>
<a class='ref vai' id='vai172.013'>Vai 172.013</a> sthāpayata |<br>
tasyaivāgatasya dāsyāmīti |<br>
te caivamālāpaṃ kurvanti, jyotiṣkaścāgataḥ |<br>
<a class='ref vai' id='vai172.014'>Vai 172.014</a> rājā kathayati—kumāra, tvaṃ bhagavatā vyākṛto divyamānuṣīṃ śriyaṃ pratyanubhaviṣyatīti |<br>
mama cedaṃ divyaṃ vastramākāśāt patitam |<br>
<a class='ref vai' id='vai172.015'>Vai 172.015</a> gṛhāṇeti |<br>
tena hastaḥ prasāritaḥ |<br>
deva ānaya, paśyāmīti |<br>
<a class='ref vai' id='vai172.016'>Vai 172.016</a> sa nirīkṣitumārabdho yāvat paśyatyātmīyaṃ snānaśāṭakam |<br>
sa vismṛtya kathayati—deva, madīyo ’yaṃ snānaśāṭako vāyunopakṣipta ihāgata iti |<br>
<a class='ref vai' id='vai172.017'>Vai 172.017</a> kumāra, tava divyamānuṣyakī śrīḥ prādurbhūtā? deva, prādurbhūtā |<br>
<a class='ref vai' id='vai172.018'>Vai 172.018</a> kumāra, yadyevam, kimarthaṃ na nimantrayasi? deva, nimantrito bhava |<br>
<a class='ref vai' id='vai172.019'>Vai 172.019</a> gaccha, bhaktaṃ sajjīkuru |<br>
deva, yasya divyamānuṣī śrīḥ prādurbhūtā, kiṃ tena sajjīkartavyam? nanu sajjīkṛtameva, gaccheti |<br>
<a class='ref vai' id='vai172.020'>Vai 172.020</a> sa jyotiṣkasya gṛhaṃ gataḥ |<br>
rājā bāhyaṃ parijanaṃ dṛṣṭvā indriyāṇyutkṣipati |<br>
<a class='ref vai' id='vai172.021'>Vai 172.021</a> deva, kimarthamindriyāṇyutkṣipasi |<br>
sa kathayati—kumāra, vadhūjano ’yamiti kṛtvā |<br>
<a class='ref vai' id='vai172.022'>Vai 172.022</a> deva nāyaṃ vadhūjanaḥ, bāhyo ’yaṃ parijanaḥ |<br>
sa paraṃ vismayamāpannaḥ |<br>
punarmadhyaṃ janaṃ dṛṣṭvā indriyāṇyutkṣiptumārabdhaḥ |<br>
<a class='ref vai' id='vai172.023'>Vai 172.023</a> tathaiva pṛcchati |<br>
rājā api tathaiva kathayati |<br>
jyotiṣkaḥ kathayati—deva, ayamapi na vadhūjanaḥ, kiṃ tu madhyo ’yaṃ janaḥ |<br>
<a class='ref vai' id='vai172.024'>Vai 172.024</a> sa bhūyasyā mātrayā paraṃ vismayamāpannaḥ |<br>
tasya madhyamāyāṃ dvāraśālāyāṃ maṇibhūmiruparacitā |<br>
<a class='ref vai' id='vai172.025'>Vai 172.025</a> tasyāṃ matsyā udakapūrṇāyāmiva yantrayogoparibhramanto dṛśyante |<br>
<a class='ref vai' id='vai172.026'>Vai 172.026</a> rājā praveṣṭukāmo vāpīti kṛtvopānahau moktumārabdhaḥ |<br>
jyotiṣkaḥ kathayati—deva kasyārthe upānahau apanayasīti? sa kathayati—kumāra, pānīyamuttarttavyamiti |<br>
<a class='ref vai' id='vai172.027'>Vai 172.027</a> jyotiṣkaḥ kathayati—deva nedaṃ pānīyam, maṇibhūmireṣā |<br>
<a class='ref vai' id='vai172.028'>Vai 172.028</a> sa kathayati—kumāra, ime matsyā upari bhramantaḥ paśyanti |<br>
<a class='ref vai' id='vai172.029'>Vai 172.029</a> deva yantrayogenaite paribhramanti |<br>
sa na śraddhatte |<br>
tenāṅgulimudrā kṣiptā |<br>
sā raṇaraṇāśabdena bhūmau patitā |<br>
<a class='ref vai' id='vai172.030'>Vai 172.030</a> tato vismayamāpannaḥ praviśya siṃhāsane niṣaṇṇaḥ |<br>
vadhūjanaḥ pādābhivandana upasaṃkrāntaḥ |<br>
<a class='ref vai' id='vai172.031'>Vai 172.031</a> tāsāmaśrupāto jātaḥ |<br>
rājā kathayati—kumāra, kasmādayaṃ vadhūjano roditi? deva nāyaṃ roditi, kiṃ tu devasya kāṣṭhadhūmena vastrāṇi dhūpitāni, tena <a class='ref vai' id='vai173.000'>Vai 173.000</a>āsāmaśrupato jāta iti |<br>
<a class='ref vai' id='vai173.001'>Vai 173.001</a> rājā tatra divyamānuṣyā śriyā upacaryamāṇaḥ pramatto na niṣkrāṃti |<br>
<a class='ref vai' id='vai173.002'>Vai 173.002</a> rājakṛtyāni rājakariṇīyāni parihātumārabdhāni |<br>
amātyairajātaśatruḥ kumāro ’bhibhūtah—kumāra, devo jyotiṣkasya gṛhaṃ praviśya pramattaḥ |<br>
<a class='ref vai' id='vai173.003'>Vai 173.003</a> gaccha, nivedayeti |<br>
tena gatvā uktah—deva, kimatra praviśyāvasthitah? amātyāḥ kathayanti—rājakṛtyāni rājakaraṇīyāni parihīyanta iti |<br>
<a class='ref vai' id='vai173.005'>Vai 173.005</a> sa kathayati—kumāra, na śaknoṣi tvamekaṃ divasaṃ rājyaṃ kārayitum? kiṃ devo jānīte—mamaiko divasaḥ praviṣṭasaya? adya devasya saptamo divaso vartate |<br>
<a class='ref vai' id='vai173.006'>Vai 173.006</a> rājā jyotiṣkasya mukhaṃ nirīkṣya kathayati—kumāra satyam? deva satyam |<br>
<a class='ref vai' id='vai173.007'>Vai 173.007</a> saptam eva divaso vartate |<br>
kumāra, kathaṃ rātrijñāyate divaso vā? deva, puṣpāṇāṃ saṃkocavikāsānmaṇīnāṃ jvalanājvalanayogācchakunīnāṃ ca kūjanākūjanāt |<br>
<a class='ref vai' id='vai173.009'>Vai 173.009</a> santi tāni puṣpāṇi yāni rātrau vikasanti, divā mlāyanti? santi yāni divā vikasanti rātrau mlāyanti? santi te maṇayo ye rātrau jvālanti, na divā? santi ye divā jvalanti, na rātrau? santi te śakunayo ye rātrau kūjanti, na divā? santi ye divā kūjñati, na rātrau? rājā vismayamāpannaḥ kathayati—kumāra, avitathavādī bhagavān |<br>
<a class='ref vai' id='vai173.013'>Vai 173.013</a> yathā tvaṃ bhagavatā vyākṛtastathaiva nānyathetyuktvā jyotiṣkagṛhāt niṣkrāntaḥ |<br>
<a class='ref vai' id='vai173.014'>Vai 173.014</a> ajātaśatrukumāreṇa jyotiṣkasantako maṇirapahṛtya dārakasya haste dattaḥ |<br>
ten yata eva gṛhītastatraiva gatvāvasthitaḥ |<br>
<a class='ref vai' id='vai173.015'>Vai 173.015</a> ajātaśatruḥ kathayati—dāraka, ānaya taṃ maṇiṃ paśyāmīti |<br>
sa muṣṭhiṃ vighāṭya kathayati—kumāra, na jāne kutra gata iti |<br>
<a class='ref vai' id='vai173.016'>Vai 173.016</a> sa taṃ tāḍayitumārabdhaḥ |<br>
jyotiṣkaḥ kathayati—kumāra, kimarthamenaṃ tāḍayasi? ghapate, ahaṃ cauraḥ, eṣa mahācauraḥ |<br>
<a class='ref vai' id='vai173.017'>Vai 173.017</a> mayā tvadīyo maṇirapahṛtaḥ, so ’pyanenāpahṛta iti |<br>
<a class='ref vai' id='vai173.018'>Vai 173.018</a> sa kathayati—kumāra, na tvayā apahṛto nāpyanena, api tu yata eva tvayā gṛhītastatraiva gatvā avasthitaḥ |<br>
<a class='ref vai' id='vai173.019'>Vai 173.019</a> api tu kumāra, svakaṃ te gṛham |<br>
<a class='ref vai' id='vai173.020'>Vai 173.020</a> yāvadbhirmaṇibhiranyena vā prayojanaṃ tāvadgṛhāṇa yathāsukhamiti |<br>
sa pratibhinnakaḥ saṃlakṣayate—yadā pituratyayādrājā bhaviṣyāmi, tadā grahīṣyāmīti |<br>
<a class='ref vai' id='vai173.021'>Vai 173.021</a> yadā ajātaśatruṇā devadattavigrāhitena pitā dhārmiko dharmarājo jīvitād vyaparopitaḥ, svayameva ca paṭṭaṃ baddhvā pratitiṣṭhitaḥ, tadā tena jyotiṣko ’bhihitah—gṛhapate, tvaṃ mama bhrātā bhavasi |<br>
<a class='ref vai' id='vai173.023'>Vai 173.023</a> gṛhaṃ bhājayāma iti |<br>
<a class='ref vai' id='vai173.024'>Vai 173.024</a> sa saṃlakṣayati—yena pitā dhārmiko dharmarājaḥ praghātitaḥ, sa māṃ marṣayatīti kuta etat? nūnamayaṃ madgṛhamāgacchatu, kāmaṃ prayacchāmīti viditvā kathayati—deva, vibhaktameva, kimatra vibhaktavyam? madīyaṃ gṛhamāgaccha, ahaṃ tvadīyaṃ gṛhamāgacchāmīti |<br>
<a class='ref vai' id='vai173.026'>Vai 173.026</a> ajātaśatruḥ kathayati—śobhanam |<br>
<a class='ref vai' id='vai173.027'>Vai 173.027</a> evaṃ kuru |<br>
sa tasya gṛhaṃ gataḥ |<br>
jyotiṣko ’pyajātaśatrorgṛhaṃ gataḥ |<br>
<a class='ref vai' id='vai173.028'>Vai 173.028</a> sā śrīstasmādgṛhādantarhitā, yatra jyotiṣkastatraiva gatā |<br>
evam yāvat saptavārānantarhitā prādurbhūtā ca |<br>
<a class='ref vai' id='vai173.029'>Vai 173.029</a> ajātaśatruḥ saṃlakṣayate—evamapi mayā na śakitaṃ jyotiṣkasya maṇīnapahartum |<br>
<a class='ref vai' id='vai173.030'>Vai 173.030</a> anyadupāyaṃ karomi |<br>
tena dhūrtapuruṣāḥ prayuktāh—gacchata, jyotiṣkasya gṛhānmaṇīnapaharateti |<br>
<a class='ref vai' id='vai173.031'>Vai 173.031</a> te hi śīṭākarkaṭakaprayogenābhiroḍhumārabdhāḥ |<br>
te ’ntaḥpurikayā upariprāsādatalagatayā dṛṣṭāḥ |<br>
<a class='ref vai' id='vai173.032'>Vai 173.032</a> tayā dhūrtadhūrtakā iti nādo muktaḥ |<br>
jyotiṣkeṇa śrutam |<br>
tenāśayato vāgniścāritā—tiṣṭhantu <a class='ref vai' id='vai174.000'>Vai 174.000</a>dhūrtakā iti |<br>
<a class='ref vai' id='vai174.001'>Vai 174.001</a> teṣām yo yatrābhirūḍhaḥ sa tatraivāsthito yāvat prabhātā rajanī saṃvṛttā |<br>
<a class='ref vai' id='vai174.002'>Vai 174.002</a> mahājanakāyena dṛṣṭāḥ |<br>
te kathayanti—bhavantaḥ, anena kalirājena pitā dhārmiko dharmarājo jīvitād vyaparopitaḥ |<br>
|<br>
<a class='ref vai' id='vai174.003'>Vai 174.003</a> idānīṃ gṛhāṇyapi moṣayati |<br>
tatkiṃ na me moṣiṣyata iti? purakṣobho jātaḥ |<br>
<a class='ref vai' id='vai174.004'>Vai 174.004</a> ajātaśatruṇā jyotiṣkasay dūto ’nupreṣitah—muñcata mamāyaṃ khalīkāra saṃlakṣayate—yena nāma pitā jīvitād vyaparopitaḥ, sa māṃ na praghātayitṣyatīti kuta etat? sarvathā ahaṃ bhagavatā vyākṛtah—mama śāsane pravrajya sarvakleśaprahāṇādarthattvaṃ sākṣātkariṣyatīti |<br>
<a class='ref vai' id='vai174.008'>Vai 174.008</a> gacchāmi, pravrajāmīti |<br>
tena sarvaṃ ghanajātaṃ dīnānāthakṛpaṇebhyo dattam |<br>
adhanāḥ sadhanā vyavasthāpitāḥ |<br>
<a class='ref vai' id='vai174.009'>Vai 174.009</a> atha jyotiṣko gṛhapatiḥ suhṛtsambandhibāndhavānavalokya yena bhagavāṃstenopasaṃkrāntaḥ |<br>
<a class='ref vai' id='vai174.010'>Vai 174.010</a> upasaṃkramya bhagavataḥ pādau śirasā vanditvā ekānte niṣaṇṇaḥ |<br>
ekāntaniṣaṇṇo jyotiṣko gṛhapatirbhagavantamidamavocat—labheyāhāṃ bhadanta svākhyāte dharmavinaye pravrajyāmupasampadaṃ bhikṣubhāvam |<br>
<a class='ref vai' id='vai174.012'>Vai 174.012</a> careyamahaṃ bhagavato ’ntike brahmacaryamiti |<br>
sa bhagavatā ehibhikṣukayā ābhāṣitah—ehi bhikṣo, cara brahmacaryamiti |<br>
<a class='ref vai' id='vai174.013'>Vai 174.013</a> bhagavato vācāvasānameva muṇḍaḥ saṃvṛttaḥ |<br>
<a class='ref vai' id='vai174.014'>Vai 174.014</a> saṃghāṭīprāvṛtaḥ pātrakaravyagrahastaḥ saptāhāvaropitakeśaśmaśrurvarṣaśatopasampannasya bhikṣurīryāpathenāvasthitaḥ |<br>
<a class='ref vai' id='vai174.016'>Vai 174.016</a> ehīti coktaḥ sa tathāgatena muṇḍaśca saṃghāṭiparītadehaḥ |<br>
<a class='ref vai' id='vai174.018'>Vai 174.018</a> sadyaḥ praśāntendriya eva tasthāvupasthito buddhamanorathena (14)|<br>
<a class='ref vai' id='vai174.020'>Vai 174.020</a> tasya bhagavatā avavādo dattaḥ |<br>
tenodyacchamānena vyāyacchamānena idameva pañcagaṇḍakaṃ saṃsāracakraṃ calācalaṃ viditvā sarvasaṃskāragatīḥ śatanapatanavikiraṇavidhvaṃsanadharmatayā parāhatyasarvakleśaprahāṇādarhattvaṃ sākṣātkṛtam |<br>
<a class='ref vai' id='vai174.023'>Vai 174.023</a> arhan saṃvṛttastraidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṃvitprāpto bhavalābhalobhasatkāraparānmukhaḥ |<br>
<a class='ref vai' id='vai174.024'>Vai 174.024</a> sendropeṇāṃ devānāṃ pūjyo mānyo ’bhivādyaśca saṃvṛttaḥ |<br>
|<br>
<a class='ref vai' id='vai174.025'>Vai 174.025</a> bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuh—kiṃ bhadanta āyuṣmatā jyotiṣkeṇa karma kṛtam yena citāmāropitaḥ, divyamānuṣī śrīḥ prādurbhūtā, bhagavataḥ śāsane pravrajya sarvakleśaprahāṇādarhattvaṃ sākṣātkṛtamiti? bhagavānāha—jyotiṣkeṇaiva bhikṣavaḥ karmāṇi kṛtānyupacitāni labdhasaṃhārāṇi pariṇatapratyayānyoghavatpratyupasthitānyavaśyambhāvīni |<br>
<a class='ref vai' id='vai174.028'>Vai 174.028</a> jyotiṣkeṇa karmāṇi kṛtānyupacitāni |<br>
<a class='ref vai' id='vai174.029'>Vai 174.029</a> ko ’nyaḥ pratyanubhaviṣyati? na bhikṣavaḥ kārmāṇi kṛtānyupacitāni pṛthivīdhātau vipacyante, nābdhātau, na tejodhātau, na vāyudhātau, api tūpātteṣveva skandhadhātvāyataneṣu karmāṇi kṛtānyupacitāni vipacyante śubhānyaśubhāni ca |<br>
na praṇaśyanti karmāṇi kalpakoṭiśatairapi |<br>
<a class='ref vai' id='vai175.002'>Vai 175.002</a> sāmagrīṃ prāpya kālaṃ ca phalanti khalu dehinām (15)|<br>
<a class='ref vai' id='vai175.003'>Vai 175.003</a> bhūtapūrvaṃ bhikṣava ekanavatikalpe vipaśyī nāma śāstā loka udapādi tathāgato ’rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavān |<br>
<a class='ref vai' id='vai175.005'>Vai 175.005</a> dvāṣaṣṭibhikṣusahasraparivāro janapadacārikāṃ caran bandhumatīṃ rājadhānīmanuprāpto bandhumatyāṃ viharati sma bandhumatīyake dāve |<br>
<a class='ref vai' id='vai175.006'>Vai 175.006</a> tena khalu samayena bandhumatyāṃ rājadhānyāṃ bandhumān nāma rājā rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca praśāntakalikalahaḍimbaḍamaraṃ taskararogāpagataṃ śālīkṣugomahiṣīsampannam |<br>
<a class='ref vai' id='vai175.008'>Vai 175.008</a> dhārmiko dharmarājā dharmeṇa rājyaṃ kārayati |<br>
<a class='ref vai' id='vai175.009'>Vai 175.009</a> tasyānaṅgaṇo nāma gṛhapatirāḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī |<br>
<a class='ref vai' id='vai175.010'>Vai 175.010</a> sa saṃlakṣayate—bahuśo mayā vipaśyī samyaksambuddho ’ntargṛhe upanimantraya bhojitaḥ |<br>
<a class='ref vai' id='vai175.011'>Vai 175.011</a> na tu kadācit traimāsīṃ sarvopakaraṇaiḥ pravāritaḥ |<br>
<a class='ref vai' id='vai175.012'>Vai 175.012</a> yannvahaṃ vipaśyinaṃ samyaksambuddhaṃ traimāsīṃ sarvopakaraṇaiḥ pravārayeyam |<br>
iti viditvā yena vipaśyī samyaksambuddhastenopasaṃkrāntaḥ |<br>
<a class='ref vai' id='vai175.013'>Vai 175.013</a> upasaṃkramya vipaśyinaḥ samyaksambuddhasya pādau śirasā vanditvā ekānte niṣaṇṇaḥ |<br>
<a class='ref vai' id='vai175.014'>Vai 175.014</a> ekāntaniṣaṇṇamanaṅgaṇaṃ gṛhapatiṃ vipaśyī samyakasmbuddho dharmyayā kathayā saṃdarśayati samādāpayati samuttejayati saṃpraharṣayati |<br>
<a class='ref vai' id='vai175.015'>Vai 175.015</a> anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm |<br>
<a class='ref vai' id='vai175.016'>Vai 175.016</a> athānaṅgaṇo gṛhapatirutthāyāsanādekāṃsamuttarāsaṅgaṃ kṛtvā yena vipaśyī samyaksambuddhastenāñjaliṃ praṇamya vipaśyinaṃ samyaksambuddhamidavocat—adhivāsayatu me bhagavāṃs traimāsīṃ cīvarapiṇḍapātaśayanāsanaglānapratyayabhaiṣajyapariṣkāraiḥ sārdhaṃ bhikṣusaṃgheneti |<br>
<a class='ref vai' id='vai175.019'>Vai 175.019</a> adhivāsayati vipaśyī samyaksambuddho ’naṅgaṇasya gṛhapatestūṣṇīmbhāvena |<br>
athānaṅgaṇo gṛhapatirbhagavatastūṣṇībhāvenādhivāsanāṃ viditvā vipaśyinaḥ samyaksambuddhasya pādau śirasā vanditvā utthāyāsanāt prakrāntaḥ |<br>
<a class='ref vai' id='vai175.021'>Vai 175.021</a> aśrauṣīdbandhumān rājā—vipaśyī samyaksambuddho dvāṣaṣṭibhikṣusahasraparivāro janapadacārikāṃ caran bandhumatīmanuprāpto bandhumatyāṃ viharati bandhumatīye dāve iti |<br>
<a class='ref vai' id='vai175.023'>Vai 175.023</a> śrutvā ca punarasyaitadabhavat—bahuśo mayā bhagavānantargṛhe upanimantrya bhojitaḥ |<br>
na tu kadācit traimāsīṃ sarvopakaraṇaiḥ pravāritaḥ |<br>
<a class='ref vai' id='vai175.024'>Vai 175.024</a> yannvahaṃ vipaśyinaṃ samyaksambuddhaṃ sarvopakaraṇaiḥ pravārayeyam |<br>
<a class='ref vai' id='vai175.025'>Vai 175.025</a> iti viditvā yena vipaśyī samyaksambuddhastenopasaṃkrāntaḥ |<br>
upasaṃkramya vipaśyinaḥ samyaksambuddhasya pādau śirasā vanditvā ekānte niṣaṇṇaḥ |<br>
<a class='ref vai' id='vai175.026'>Vai 175.026</a> ekāntaniṣaṇṇaṃ bandhumantaṃ rājānaṃ bhagavān dharmyayā kathayā saṃdarśayati samādāpayati samuttejayati saṃpraharṣayati |<br>
<a class='ref vai' id='vai175.027'>Vai 175.027</a> anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm |<br>
<a class='ref vai' id='vai175.028'>Vai 175.028</a> atha bandhumān rājā utthāyāsanādekāṃsamuttarāsaṅgaṃ kṛtvā yena vipaśyī samyaksambuddhastenāñjaliṃ praṇamya vipaśyinaṃ samyaksambuddhamidamavocat—adhivāsayatu me bhagavāṃstraimāsīṃ cīvarapiṇḍapātaśayanāsanaglānapratyayabhaiṣajyapariṣkāraiḥ sārdhaṃ bhikṣusaṃghena |<br>
<a class='ref vai' id='vai175.031'>Vai 175.031</a> upanimantrito ’smi mahārāja tvatprathamato ’naṅgaṇena gṛhapatinā |<br>
adhivāsayatu bhagavān, ahaṃ tathā kariṣye yathā anaṅgaṇo gṛhapatirājñāsyati |<br>
<a class='ref vai' id='vai175.032'>Vai 175.032</a> sacet te mahārāja anaṅgaṇo <a class='ref vai' id='vai176.000'>Vai 176.000</a>gṛhapatiranujānīte, evaṃ te ’hamadhivāsayāmi |<br>
<a class='ref vai' id='vai176.001'>Vai 176.001</a> atha bandhumān rājā vipaśyinaḥ samyaksambuddhasya pādau śirasā vanditvā utthāyāsanāt prakrānto yena svaṃ nirveśanaṃ tenopasaṃkrāntaḥ |<br>
<a class='ref vai' id='vai176.003'>Vai 176.003</a> bandhumān rājā anaṅgaṇaṃ gṛhapatiṃ dūtena prakrośyedamavocat—yatkhalu gṛhapate jānīyāt—ahaṃ tvatprathamato vipaśyinaṃ samyakasmbuddhaṃ bhojayāmi, tataḥ paścāt tavāpi na duṣkaraṃ bhaviṣyati vipaśyinaṃ samyaksambuddhaṃ bhojayitumiti |<br>
<a class='ref vai' id='vai176.005'>Vai 176.005</a> sa kathayati—deva, mayā vipaśyī samyaksambuddhastvatprathamata upanimantritaḥ |<br>
<a class='ref vai' id='vai176.006'>Vai 176.006</a> ahameva bhojayāmi |<br>
rājā kathayati—gṛhapate, yadyapyevam, tathāpi tvaṃ mama viṣayanivāsī |<br>
<a class='ref vai' id='vai176.007'>Vai 176.007</a> nārhāmyahaṃ tvatprathamato bhojayitum? deva, yadyapyahaṃ tava viṣayanivāsī, tathāpi yena pūrvanimantritaḥ sa eva bhojayati |<br>
<a class='ref vai' id='vai176.008'>Vai 176.008</a> nātra devasya nirbandho yuktaḥ |<br>
na te gṛhapate kāmakāraṃ dadāmi |<br>
<a class='ref vai' id='vai176.009'>Vai 176.009</a> api tu yo bhaktottarikayā jeṣyati, so ’vaśiṣṭaṃ kālaṃ bhojayiṣyati |<br>
<a class='ref vai' id='vai176.010'>Vai 176.010</a> tathā bhavatu ityanaṅgaṇo gṛhapatiḥ pratyaśrauṣīt |<br>
tathā anaṅgaṇo gṛhapatistāmeva rātriṃ śuciṃ praṇītaṃ khādanīyaṃ bhojanīyaṃ samudānīya kālyamevotthāyodakamaṇīn pratiṣṭhāpya bhagavato dūtena kālamārocayati—samayo bhadanta, sajjaṃ bhaktam yasyedānīṃ bhagavān kālaṃ manyate |<br>
<a class='ref vai' id='vai176.012'>Vai 176.012</a> atha vipaśyī samyaksambuddhaḥ pūrvāhṇe nivāsya pātracīvaramādāya bhikṣugaṇaparivṛto yenānaṅgaṇasya gṛhapaterbhaktābhisārastenopasaṃkrāntaḥ |<br>
<a class='ref vai' id='vai176.014'>Vai 176.014</a> upasaṃkramya purastādbhikṣusaṃghasya prajñapta evāsane niṣaṇṇaḥ |<br>
<a class='ref vai' id='vai176.015'>Vai 176.015</a> athānaṅgaṇo gṛhapatiḥ sukhopaniṣaṇṇaṃ buddhapramukhaṃ bhikṣusaṃghaṃ viditvā śucinā praṇītena khādanīyabhojanīyena svahastaṃ saṃtarpayati saṃpravārayati |<br>
<a class='ref vai' id='vai176.016'>Vai 176.016</a> anekaparyāyeṇa śucinā praṇītena khādanīyabhojanīyena svahastaṃ saṃtarpya saṃpravārya bhagavantaṃ bhuktavantaṃ viditvā dhautahastamapanītapātraṃ nīcataramāsanaṃ gṛhītvā bhagavataḥ purastānniṣaṇṇo dharmaśravaṇāya |<br>
<a class='ref vai' id='vai176.018'>Vai 176.018</a> atha vipaśyī samyaksambuddho ’naṅgaṇaṃ gṛhapatiṃ dharmyayā kathayā saṃdarśayati samādāpayati samuttejayati saṃpraharṣayati |<br>
<a class='ref vai' id='vai176.020'>Vai 176.020</a> anekaparyāyeṇa dharmyayā kathayā saṃdarśya samuttejya saṃpraharṣya prakrāntaḥ |<br>
evaṃ bandhumatā rājñā bhojitaḥ |<br>
<a class='ref vai' id='vai176.021'>Vai 176.021</a> eṣa eva grantho vistareṇa kartavyaḥ |<br>
ma kvacidbhakrottarikayā parājayati |<br>
<a class='ref vai' id='vai176.022'>Vai 176.022</a> tato bandhumān rājā kare kapolaṃ dattvā cintāparo vyavasthitaḥ |<br>
amātyāḥ kathayanti—deva, kasmāt tvaṃ kare kapolaṃ dattvā cintāparastiṣṭhasīti? sa kathayati—bhavantaḥ, kathamahaṃ na cintāparastiṣṭhāmi yo ’haṃ mama viṣayanivāsinaṃ kuṭumbinaṃ na śaknomi bhaktottarikayā parājayitum? te kathayanti, deva, tasya gṛhapateḥ kāṣṭhaṃ nāsti |<br>
<a class='ref vai' id='vai176.025'>Vai 176.025</a> kāṣṭhavikrayo vidhāryatāmīti |<br>
<a class='ref vai' id='vai176.026'>Vai 176.026</a> rājñā ghaṇṭāvaghoṣaṇaṃ kāritam |<br>
bhavantaḥ, na kenacit madviṣayanivāsinā kāṣṭhaṃ vikretavyam |<br>
<a class='ref vai' id='vai176.027'>Vai 176.027</a> yo vikrīṇīte, tena madviṣaye na vastavyamiti |<br>
anaṅgaṇo gṛhapatirgandhakāṣṭhairbhaktaṃ sādhayitumārabdhaḥ |<br>
<a class='ref vai' id='vai176.028'>Vai 176.028</a> sugandhatailena ca vastrāṇi tīmayitvā khādyakānyullāḍayitum |<br>
surabhiṇā gandhena sarvā bandhumatī nagarī sphuṭā saṃvṛttā |<br>
<a class='ref vai' id='vai176.029'>Vai 176.029</a> bandhumān rājā pṛcchati—bhavantaḥ, kuta eṣa manojñagandha iti? tairvistareṇa samākhyātam |<br>
<a class='ref vai' id='vai176.030'>Vai 176.030</a> sa kathayati—ahamapyevaṃ karomi |<br>
kiṃ mama vibhavo nāstīti? amātyāḥ kathayanti—deva, kasyārthe evaṃ kriyate? ayaṃ gṛhapatiraputro nacirāt kālaṃ kariṣyati |<br>
<a class='ref vai' id='vai176.032'>Vai 176.032</a> devasyaiva sarvaṃ santasvāpateyaṃ bhaviṣyati |<br>
kāṣṭhavikrayo ’nujñāsyatāmiti<a class='ref vai' id='vai177.000'>Vai 177.000</a> |<br>
<a class='ref vai' id='vai177.001'>Vai 177.001</a> tena kāṣṭhavikrayo ’nujñātaḥ |<br>
anaṅgaṇena gṛhapatinā śrutam—rājñā kāṣṭhavikrayo ’nujñāta iti |<br>
<a class='ref vai' id='vai177.002'>Vai 177.002</a> tena cittaṃ pradūṣya kharā vāg niścārita—tāvanme bhaktakāṣṭhamasti, yenāham enaṃ sahāmātyaṃ citāmāropya dhmāpayāmīti |<br>
<a class='ref vai' id='vai177.003'>Vai 177.003</a> rājā kare kapolaṃ dattvā cintāparo vyavasthitaḥ |<br>
<a class='ref vai' id='vai177.004'>Vai 177.004</a> amātyāḥ kathayanti—deva, kimarthaṃ kare kapolaṃ dattvā cintāparistiṣṭhasīti? tena vistareṇa samākhyātam |<br>
<a class='ref vai' id='vai177.005'>Vai 177.005</a> te kathayanti—deva, alaṃ viṣādena |<br>
vayaṃ tathā kariṣyāmo yathā devaścānaṅgaṇaṃ gṛhapatiṃ parājayatīti |<br>
<a class='ref vai' id='vai177.006'>Vai 177.006</a> tairaparasmin divase bandhumatī rājadhānī apagatapāṣāṇaśarkarakaṭhalyā vyavasthāpitā candanavāripariṣiktā surabhidhūpaghaṭikopanibanddhā āmuktapaṭṭadāmakalāpā ucchritadhvajapatākā nānāpuṣpāvakīrṇā nandanavanodyānasadṛśā |<br>
<a class='ref vai' id='vai177.008'>Vai 177.008</a> tatpratispardhaśobhāvibhūṣito maṇḍavāṭaḥ kāritaḥ |<br>
<a class='ref vai' id='vai177.009'>Vai 177.009</a> tasmin nānāratnavibhūṣitāsanavasanasampannaśobhāsanaprajñaptiḥ kāritā |<br>
<a class='ref vai' id='vai177.010'>Vai 177.010</a> mṛduviśadasurabhigandhasampanno vividhabhaktavyañjanasahito divyasudhāmanojñasaṃkāśasrailokyaguroranurūpa āhāra upasamanvāhṛtaḥ |<br>
<a class='ref vai' id='vai177.011'>Vai 177.011</a> tato bandhumān rājā dṛṣṭvā paraṃ vismayamāpannaḥ |<br>
<a class='ref vai' id='vai177.012'>Vai 177.012</a> tato vismayāvarjitacittasaṃtatirvipaśyinaḥ samyaksambuddhasya dūtena kālamārocayati—samaye bhadanta, sajjaṃ bhaktam yasyedānīṃ bhagavān kālaṃ manyata iti |<br>
<a class='ref vai' id='vai177.014'>Vai 177.014</a> atha vipaśyī samyaksambuddhaḥ pūrvāhṇe nivāsya pātracīvaramādāya bhikṣugaṇaparivṛto bhikṣusaṃghapuraskṛto yena bandhumato rājño bhaktābhisārastenopasaṃkrāntaḥ |<br>
<a class='ref vai' id='vai177.016'>Vai 177.016</a> upasaṃkramya purastādbhikṣusaṃghasya prajñapta evāsane niṣaṇṇaḥ |<br>
<a class='ref vai' id='vai177.017'>Vai 177.017</a> bandhumato rājño maṅgalyābhiṣeko hastināgo vipaśyinaḥ samyaksambuddhasya śataśalākaṃ chatramupari mūrdhno dhārayati, avaśiṣṭā hastināhā bhikṣūṇām |<br>
<a class='ref vai' id='vai177.018'>Vai 177.018</a> bandhumato rājño ’gramahiṣī vipaśyinaṃ samyaksambuddhaṃ sauvarṇena maṇivālavyajanena vījayati, avaśiṣṭā antaḥpurikā avaśiṣṭānāṃ bhikṣūṇām |<br>
<a class='ref vai' id='vai177.020'>Vai 177.020</a> anaṅgaṇena gṛhapatinā avacarakaḥ puruṣaḥ preṣitah—gaccha bhoḥ puruṣa, paśya kīdṛśenāhāreṇa bandhumān rājā buddhapramukhaṃ bhikṣusaṃghaṃ bhojayatīti |<br>
<a class='ref vai' id='vai177.021'>Vai 177.021</a> sa gatastāṃ vibhūtiṃ dṛṣṭvā vismayāvarjitamanāstatraivāvasthitaḥ |<br>
<a class='ref vai' id='vai177.022'>Vai 177.022</a> evaṃ dvitīyaḥ, tṛtīyaḥ preṣitaḥ |<br>
<a class='ref vai' id='vai177.023'>Vai 177.023</a> so ’pi tatraiva gatvā avasthitaḥ |<br>
tato ’naṅgaṇo gṛhapatiḥ svayameva gataḥ |<br>
so ’pi tāṃ vibhūtiṃ dṛṣṭvā paraṃ viṣādamāpannaḥ saṃlakṣayati—śakyamanyat saṃpādayitum |<br>
<a class='ref vai' id='vai177.024'>Vai 177.024</a> kiṃ tu hastināmantaḥpurasya ca kuto mama vibhavah? iti viditvā niveśanaṃ gato dauvārikaṃ puruṣamāmantrayate—bhoḥ puruṣa, yadi kaścidyācanaka āgacchati, sa yat prārthayate taddātavyam, no tu praveśaḥ |<br>
<a class='ref vai' id='vai177.026'>Vai 177.026</a> ityuktvā śokāgāraṃ praviśya avasthitaḥ |<br>
<a class='ref vai' id='vai177.027'>Vai 177.027</a> śakrasya devendrasyādhastāt jñānadarśanaṃ pravartate |<br>
sa saṃlakṣayati—ye kecilloke dakṣiṇīyāḥ, vipaśyī samyaksambuddhasteṣāmagraḥ, dānapatīnāmapyanaṅgaṇo gṛhapatiḥ |<br>
<a class='ref vai' id='vai177.029'>Vai 177.029</a> sāhāyyamasya kalpayitavyam |<br>
iti viditvā kauśiko brāhmaṇaveṣamabhinirmāya yenānaṅgaṇasya gṛhapater niveśanaṃ tenopasaṃkrāntaḥ |<br>
<a class='ref vai' id='vai177.030'>Vai 177.030</a> upasaṃkramya dauvārikaṃ puruṣamāmantrayate—gaccha bhoḥ puruṣa, anaṅgaṇasya gṛhapateḥ kathaya—kauśikagotro brāhmaṇo dvāre tiṣṭhati bhavantaṃ draṣṭukāma iti |<br>
<a class='ref vai' id='vai177.031'>Vai 177.031</a> sa kathayati—brāhmaṇa, gṛhapatinā ahaṃ sthāpitah—yaḥ kaścid yācanaka āgacchati, sa yat prāthayate<a class='ref vai' id='vai178.000'>Vai 178.000</a>, taddātavyaṃ na tu praveśa iti |<br>
<a class='ref vai' id='vai178.001'>Vai 178.001</a> yena te prayojanaṃ tadgṛhītvā gaccha |<br>
kiṃ te gṛhapatinā dṛṣṭeneti? sa kathayati—bhoḥ puruṣa, na mama kenacit prayojanam |<br>
<a class='ref vai' id='vai178.002'>Vai 178.002</a> ahaṃ gṛhapatimeva draṣṭukāmaḥ |<br>
<a class='ref vai' id='vai178.003'>Vai 178.003</a> gaccheti |<br>
tenānaṅgaṇasya gṛhapatergatvā niveditam—ārya, kauśikasagotro brāhmaṇo dvāre tiṣṭhati āryaṃ draṣṭukāma iti |<br>
<a class='ref vai' id='vai178.004'>Vai 178.004</a> sa kathayati—gaccha bhoḥ puruṣa, yena taysa prayojanaṃ tat prayaccha—kiṃ tenātra praviṣṭeneti? sa kathayati—ārya, ukto mayā evaṃ kathayati—nāhaṃ kiṃcit prārthayāmi, api tu gṛhapatimeva draṣṭukāma iti |<br>
<a class='ref vai' id='vai178.006'>Vai 178.006</a> sa kathayati—bhoḥ puruṣa yadyevam, praveśaya |<br>
sa tena praveśitaḥ |<br>
<a class='ref vai' id='vai178.007'>Vai 178.007</a> brāhmaṇaḥ kathayati—kasmāt tvaṃ gṛhapate kare kapolaṃ cintāparastiṣṭhasīti? sa gṛhapatirgāthāṃ bhāṣate—<a class='ref vai' id='vai178.009'>Vai 178.009</a> na tasya kathayecchokam yaḥ śokānna pramocayet |<br>
<a class='ref vai' id='vai178.010'>Vai 178.010</a> tasmai tu kathayecchokam yaḥ śokātsampramocayet (16)|<br>
iti |<br>
<a class='ref vai' id='vai178.011'>Vai 178.011</a> śakraḥ kathayati—gṛhapate, kastava śokah? kathaya, ahaṃ te śokātpramocayāmīti |<br>
tena vistareṇa samākhyātam |<br>
<a class='ref vai' id='vai178.012'>Vai 178.012</a> atha śakro devendraḥ kauśikabrāhmaṇarūpamantardhāpy svarūpeṇa sthitvā kathayati—gṛhapate, viśvakarmā te devaputraḥ sāhāyyaṃ kalpayiṣyatītyuktvā prakrāntaḥ |<br>
<a class='ref vai' id='vai178.013'>Vai 178.013</a> atha śakro devendro devāṃstrāyastriṃśān gatvā viśvakarmāṇaṃ devaputramāmantrayate—gaccha, viśvakarman, anaṅgaṇasya gṛhapateḥ sāhāyyaṃ kalpaya |<br>
<a class='ref vai' id='vai178.015'>Vai 178.015</a> paraṃ bhadraṃ tava kauśiketi viśvakarmaṇā devaputreṇa śakrasya devendrasya pratiśrutya āgataḥ |<br>
<a class='ref vai' id='vai178.016'>Vai 178.016</a> prativiśiṣṭatarā nagaraśobhā nirmitā, divyo maṇḍalavāṭo divyāsanaprajñaptirdivya āhāraḥ samanvāhṛtaḥ |<br>
<a class='ref vai' id='vai178.017'>Vai 178.017</a> airāvaṇo nāgarājo vipaśyinaḥ samyaksambuddhasya śataśalākaṃ chatramupari mūrdhno dhārayati, avaśiṣṭā nāgā avaśiṣṭānāṃ bhikṣūṇām |<br>
<a class='ref vai' id='vai178.018'>Vai 178.018</a> śacī devakanyā vipaśyinaṃ samyaksambuddhaṃ sauvarṇena maṇivālavyajanena vījayati, avaśiṣṭā apsaraso bhikṣūn |<br>
<a class='ref vai' id='vai178.019'>Vai 178.019</a> bandhumatā rājñā avacarakaḥ puruṣaḥ preṣitah—gaccha bhoḥ puruṣa, kīdṛśenāhāreṇānaṅgaṇo gṛhapatir buddhapramukhaṃ bhikṣusaṃghaṃ tarpayatīti? sa puruṣastatra gatastāṃ vibhūtiṃ dṛṣṭvā tatraiva avasthitaḥ |<br>
<a class='ref vai' id='vai178.021'>Vai 178.021</a> tenāmātyaḥ preṣitaḥ |<br>
<a class='ref vai' id='vai178.022'>Vai 178.022</a> so ’pi tatraivāvasthitaḥ |<br>
kumāraḥ preṣitaḥ |<br>
so ’pi tatraivāsthitaḥ |<br>
tato bandhumān rājā svayameva taddvāraṃ gatvā avasthitaḥ |<br>
<a class='ref vai' id='vai178.023'>Vai 178.023</a> vipaśyī samyaksambuddhaḥ kathayati—gṛhapate, bandhumān rājā dṛṣṭasatyaḥ |<br>
<a class='ref vai' id='vai178.024'>Vai 178.024</a> tasyāntike tvayā kharavākkarma niścāritam |<br>
sa eva dvāre tiṣṭhati |<br>
<a class='ref vai' id='vai178.025'>Vai 178.025</a> gaccha kṣamayeti |<br>
tenāsau nirgatya kṣamita uktaśca—mahārāja, praviśa svahastena pariveṣaṇaṃ kuru |<br>
<a class='ref vai' id='vai178.026'>Vai 178.026</a> sa praviṣṭaḥ |<br>
paśyati divyā vibhūtim |<br>
dṛṣṭvā ca paraṃ vismayamāpannaḥ kathayati—gṛhapate, tvamevaiko ’rhasi dine dine buddhapramukhaṃ bhikṣusaṃghaṃ bhojayituṃ na vayaṃtī |<br>
<a class='ref vai' id='vai178.027'>Vai 178.027</a> athānaṅgaṇo gṛhapatirvipaśyinaṃ samyaksambuddhamanayā vibhūtyā traimāsyaṃ praṇītenāhāreṇa saṃtarpya pādayor nipatya praṇidhānaṃ kartumārabdhah—yanmayā evaṃvidhe sadbhūtadakṣiṇīye kārā kṛtā, anenāhaṃ kuśalamūlena āḍhye mahādhane mahābhoge kule jāyeyam, divyamānuṣīṃ śriyaṃ pratyanubhaveyam, evaṃvidhānāṃ dharmāṇāṃ lābhī syām, evaṃvidhameva śāstāramārāgayeyaṃ mā virāgayeyamiti |<br>
|<br>
kiṃ manyadhve bhikṣavo yo ’sau anaṅgaṇo nāma gṛhapatiḥ, eṣa evāsau jyotiṣkaḥ kulaputrastena kālena tena samayena |<br>
<a class='ref vai' id='vai179.002'>Vai 179.002</a> yadanena bandhumato rājño dṛṣṭasatyasyāntike kharā vāgniścāritā, tasya karmaṇo vipākena pañcaśatāni samātṛkaścitāyāmāropya dhmāpitaḥ |<br>
<a class='ref vai' id='vai179.003'>Vai 179.003</a> yāvadetarhi api citāmāropya dhmāpitaḥ |<br>
<a class='ref vai' id='vai179.004'>Vai 179.004</a> yadvipaśyini tathāgate kārāṃ kṛtvā praṇidhānaṃ kṛtam, tasya karmaṇo vipākena āḍhye mahādhane mahābhoge kule jātaḥ |<br>
<a class='ref vai' id='vai179.005'>Vai 179.005</a> divyamānuṣī śrīḥ prādurbhūtā |<br>
mama śāsane pravrajya sarvakleśaprahāṇādarhattvaṃ sākṣātkṛtam |<br>
<a class='ref vai' id='vai179.006'>Vai 179.006</a> ahamanena vipaśyinā samyaksambuddhena sārdhaṃ samajavaḥ samabalaḥ samadhuraḥ samasāmānyaprāptaḥ śāstā ārāgito na virāgitaḥ |<br>
<a class='ref vai' id='vai179.007'>Vai 179.007</a> iti hi bhikṣavah ekāntakṛṣṇānāṃ karmaṇāmekāntakṛṣṇo vipākaḥ, ekāntaśuklānāmekāntaśuklaḥ, vyatimiśrāṇāṃ vyatimiśraḥ |<br>
<a class='ref vai' id='vai179.009'>Vai 179.009</a> tasmāt tarhi bhikṣava ekāntakṛṣṇāni karmāṇyapāsya vyatimiśrāṇi ca, ekāntaśukleṣveva karmasvābhogaḥ karaṇīyaḥ |<br>
<a class='ref vai' id='vai179.010'>Vai 179.010</a> ityevaṃ vo bhikṣavaḥ śikṣitavyam |<br>
|<br>
<a class='ref vai' id='vai179.011'>Vai 179.011</a> idamavocadbhagavān |<br>
āttamanasaste bhikṣavo bhagavato bhāṣitamabhyanandan |<br>
|<br>
<a class='ref vai' id='vai179.012'>Vai 179.012</a> iti divyāvadāne jyotiṣkāvadānamūnaviṃśatimam |<br>
|</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
