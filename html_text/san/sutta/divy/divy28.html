<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy28' lang='san'>
<header>
<ul>
<li class='division'>Divyāvadānam</li>
</ul>
<h1>28. vītaśokāvadānam</h1>
</header>
<p><a class='ref vai' id='vai272.001'>Vai 272.001</a> yadā rājñā aśokena bhagavacchāsane śraddhā pratilabdhā, tena caturaśītidharmarājikāsahasraṃ pratiṣṭhāpitaṃ pañcavārṣikaṃ ca kṛtam |<br>
<a class='ref vai' id='vai272.003'>Vai 272.003</a> trīṇi śatasahastāṇi bhikṣūṇāṃ bhojitāni yatraiko ’rhatāṃ dvau śaikṣāṇāṃ pṛthagjanakalyāṇakānāṃ ca |<br>
<a class='ref vai' id='vai272.004'>Vai 272.004</a> (sa)samudrāyāṃ pṛthivyāṃ janakāyā yadbhūyasā bhagavacchāsane ’bhiprasannāḥ |<br>
<a class='ref vai' id='vai272.005'>Vai 272.005</a> tasya bhrātā vītaśoko nāma tīrthyābhiprasannaḥ |<br>
sa tīrthyairvigrāhitah—nāsti śramaṇaśākyaputrīyāṇāṃ mokṣa iti |<br>
<a class='ref vai' id='vai272.006'>Vai 272.006</a> ete hi sukhābhiratāḥ parikhedabhīravaśceti |<br>
<a class='ref vai' id='vai272.007'>Vai 272.007</a> yāvadrājñā aśokenocyate—vītaśoka, mā tvamanāyatane ’prasādamutpādaya, api tu buddhadharmasaṃghe prasādamutpādaya |<br>
<a class='ref vai' id='vai272.008'>Vai 272.008</a> eṣa āyatanagataḥ prasāda iti |<br>
atha rājā aśoko ’pareṇa samayena mṛgavadhāya nirgataḥ |<br>
<a class='ref vai' id='vai272.009'>Vai 272.009</a> tatra vītaśokenāraṇye ṛṣirdṛṣṭaḥ pañcātapenāvasthitaḥ |<br>
<a class='ref vai' id='vai272.010'>Vai 272.010</a> sa ca kaṣṭatapaḥ sārasaṃjñī |<br>
tenābhigamya pādābhivandanaṃ kṛtvā sa ṛṣiḥ pṛṣṭah—bhagavan, kiyaccitraṃ te ihāraṇye prativasatah? sa uvāca—dvādaśa varṣāṇīti |<br>
<a class='ref vai' id='vai272.011'>Vai 272.011</a> vītaśokaḥ kathayati—kastavāhārah? sa ṛṣiruvāca—phalamūlāni |<br>
<a class='ref vai' id='vai272.012'>Vai 272.012</a> kiṃ prāvaraṇam? darbhacīvarāṇi |<br>
kā śayyā? tṛṇasaṃstaraṇam |<br>
<a class='ref vai' id='vai272.013'>Vai 272.013</a> vītaśoka uvāca—bhagavan, kiṃ duḥkhaṃ bādhate? ṛṣiruvāca—ime mṛgā ṛtukāle saṃvasanti |<br>
<a class='ref vai' id='vai272.014'>Vai 272.014</a> yadā mṛgānāṃ saṃvāso dṛṣṭo bhavati, tasmin samaye rāgeṇa paridahyāmi |<br>
<a class='ref vai' id='vai272.015'>Vai 272.015</a> vītaśoka uvāca—asya kaṣṭena tapasā rāgo ’dyāpi na bādhyate, prāgeva śramaṇāḥ śākyaputrīyāḥ svāstīrṇāsanaśayanopasevinaḥ |<br>
<a class='ref vai' id='vai272.016'>Vai 272.016</a> kuta eṣāṃ rāgaprahāṇaṃ bhaviṣyati? āha ca—<a class='ref vai' id='vai272.017'>Vai 272.017</a> kaṣṭe ’smin vijane vane nivasatāṃ vāyvambumūlāśināṃ rāgo naiva jito yadīha ṛṣiṇā kālaprakarṣeṇa hi |<br>
<a class='ref vai' id='vai272.019'>Vai 272.019</a> bhuktavānnaṃ sadhṛtaṃ prabhūtapiśitaṃ dadhyuttamālaṃkṛtaṃ śākyeṣvindriyanigraho yadi bhavedvindhyaḥ plavetsāgare (1)|<br>
<a class='ref vai' id='vai272.021'>Vai 272.021</a> sarvathā vañjito rājā aśoko yacchramaṇeṣu śākyaputrīyeṣu kārāṃ karoti |<br>
etacca vacanaṃ śrutvā rājā upāyajño ’mātyānuvāca—ayaṃ vītaśokastīrthyābhiprasannaḥ |<br>
<a class='ref vai' id='vai272.022'>Vai 272.022</a> upāyena bhagavacchāsane ’bhiprasādayitavyaḥ |<br>
<a class='ref vai' id='vai272.023'>Vai 272.023</a> amātyā āhuh—deva, kimājñāpayasi? rājā āha—yadā ahaṃ rājā alaṃkāraṃ mauliṃ paṭṭaṃ cāpanayitvā snānaśālāṃ praviṣṭo bhavāmi, tadā yūyaṃ vītaśokasyopāyena mauliṃ paṭṭaṃ ca baddhvā siṃhāsane niṣādayiṣyatha |<br>
<a class='ref vai' id='vai272.025'>Vai 272.025</a> evamastu iti |<br>
yāvadrājā rājālaṃkāraṃ mauliṃ paṭṭaṃ cāpanayitvā snānaśālāyāṃ praviṣṭaḥ, tato ’mātyairvītaśoka ucyate—rājño ’śokasyātyayāt tvaṃ rājā bhaviṣyasi |<br>
<a class='ref vai' id='vai272.027'>Vai 272.027</a> imaṃ tāvadrājālaṃkāraṃ pravaramauliṃ paṭṭaṃ ca baddhvā siṃhāsane niṣīdayiṣyāmah—kiṃ śobhase na veti |<br>
<a class='ref vai' id='vai272.028'>Vai 272.028</a> taistadābharaṇamauliṃ paṭṭaṃ ca baddhvā siṃhāsane niṣādito rājñaśca niveditam |<br>
<a class='ref vai' id='vai272.029'>Vai 272.029</a> tato rājā aśoko vītaśokaṃ rājālaṃkāraṃ maulipaṭṭabaddhaṃ ca siṃhāsanopaviṣṭaṃ dṛṣṭvā kathayati—adhyāpyahaṃ jīvāmi |<br>
<a class='ref vai' id='vai272.030'>Vai 272.030</a> tvaṃ rājā saṃvṛttaḥ |<br>
tato rājñā abhihitam—ko ’tra? tato yāvadvadhyaghātakā nīlāmbaravasanāḥ pralambakeśā ghaṇṭāśabdapāṇayo rājñaḥ pādayor nipatyovāca—deva, kimājñāpayasi? rājā āha—vītaśoko mayā parityakta iti | yāvadvītaśoka ucyate—saśastrairvadhyaghātairasmābhiḥ parivṛto ’sīti |<a class='ref vai' id='vai273.001'>Vai 273.001</a></p>
<p>tato ’mātyā rājñaḥ pādayor nipalyovāca—deva, marṣaya vītaśokam |<br>
<a class='ref vai' id='vai273.002'>Vai 273.002</a> devasyaiṣa bhrātā |<br>
tato rājñā abhihitam—saptāhamasya marṣayāmi |<br>
<a class='ref vai' id='vai273.003'>Vai 273.003</a> bhrātā caiṣaḥ |<br>
mama bhrātuḥ snehādasya saptāhaṃ rājyaṃ prayacchāmi |<br>
yāvat tūryaśatāni saṃpravāditāni, jayaśabdaiścānanditam, prāṇiśatasahasraiścāñjaliḥ kṛtaḥ, strīśataiśca parivṛtaḥ |<br>
<a class='ref vai' id='vai273.005'>Vai 273.005</a> vadhyaghātakāśca dvāri tiṣṭhanti |<br>
divase gate vītaśokasyāgrataḥ sthitvā ārocayanti—nirgataṃ vītaśoka ekaṃ divasam |<br>
<a class='ref vai' id='vai273.006'>Vai 273.006</a> ṣaḍahānyavaśiṣṭāni |<br>
evaṃ dvitīye divase |<br>
vistareṇa yāvatsaptāhadivase vītaśoko rājālaṃkāravibhūṣito rājño ’śokasya samīpamupanītaḥ |<br>
<a class='ref vai' id='vai273.007'>Vai 273.007</a> tato rājñā aśokenābhihitam—vītaśoka, kañcitsugītaṃ sunṛtyaṃ suvāditamiti ? vītaśoka uvāca—na me dṛṣṭaṃ vā syācchrutaṃ veti |<br>
<a class='ref vai' id='vai273.009'>Vai 273.009</a> āha ca—<a class='ref vai' id='vai273.010'>Vai 273.010</a> yena śrutaṃ bhavedgītaṃ nṛtyaṃ cāpi nirīkṣitam |<br>
<a class='ref vai' id='vai273.011'>Vai 273.011</a> rasāścāsvāditā yena sa bhūyāttava nirṇayam (2)|<br>
<a class='ref vai' id='vai273.012'>Vai 273.012</a> rājā āha—vītaśoka, idaṃ mayā rājyaṃ saptāhaṃ tava dattam, tūryaśatāni saṃpravāditāni, jayaśabdaiścānanditam, añjaliśatāni pragṛhītāni, strīśataiśca paricīrṇaḥ |<br>
<a class='ref vai' id='vai273.013'>Vai 273.013</a> kathaṃ tvaṃ kathayasi—naiva me dṛṣṭaṃ na śrutamiti? vītaśoka uvāca—<a class='ref vai' id='vai273.015'>Vai 273.015</a> na me dṛṣṭaṃ nṛtyaṃ na ca nṛpa śruto gītaninado na me gandhā ghrātā na khalu rasā me ’dya viditāḥ |<br>
<a class='ref vai' id='vai273.017'>Vai 273.017</a> na me spṛṣṭaḥ sparśaḥ kanakamaṇihārāṅgajanitaḥ samūho nārīṇāṃ maraṇaparibaddhena manasā (3)|<br>
<a class='ref vai' id='vai273.019'>Vai 273.019</a> striyo nṛttaṃ gītaṃ bhavaśayanānyāsanavidhirvayo rūpaṃ lakṣmīrbahuvividharatnā ca vasudhā |<br>
<a class='ref vai' id='vai273.021'>Vai 273.021</a> nirānandā śūnyā mama nṛpa varaśayyā gatasukhā sthitān dṛṣṭvā dvāre vadhakapuruṣānnīlavasanān (4)|<br>
<a class='ref vai' id='vai273.023'>Vai 273.023</a> śrutvā ghaṇṭāravaṃ ghoraṃ nīlāmbaradharasya hi |<br>
<a class='ref vai' id='vai273.024'>Vai 273.024</a> bhayaṃ me maraṇājjātaṃ pārthivendra sudāruṇam (5)|<br>
<a class='ref vai' id='vai273.025'>Vai 273.025</a> mṛtyuśalyaparīto ’haṃ nāśrauṣīdgītamuttamam |<br>
<a class='ref vai' id='vai273.026'>Vai 273.026</a> nādrākṣaṃ nṛpate nṛttaṃ na ca bhoktuṃ manaḥspṛhā (6)|<br>
<a class='ref vai' id='vai273.027'>Vai 273.027</a> mṛtyujvaragṛhītasya na me svapno ’pi vidyate |<br>
<a class='ref vai' id='vai273.028'>Vai 273.028</a> kṛtsnā me rajanī yātā mṛtyumevānucintayan (7)|<br>
<a class='ref vai' id='vai273.029'>Vai 273.029</a> rājā āha—vītaśoka, mā tāvat tavaikajanmikasya maraṇabhayāttava rājaśriyaṃ prāpya harṣo notpannaḥ |<br>
<a class='ref vai' id='vai273.030'>Vai 273.030</a> kiṃ punarbhikṣavo janmaśatamaraṇabhayabhītāḥ sarvāṇyupapattyāyatanāni duḥkhānyanusṛtāni paśyanti |<br>
<a class='ref vai' id='vai273.031'>Vai 273.031</a> narake tāvaccharīrasaṃtāpakṛtamagnidāhaduḥkhaṃ ca, tiryakṣu anyonyabhakṣaṇaparitrāsaduḥkham, preteṣu kṣuttarṣaduḥkham, paryeṣṭisamudācāraduḥkhaṃ manuṣyeṣu, cyavanapatanabhraṃśaduḥkham<a class='ref vai' id='vai274.000'>Vai 274.000</a> deveṣu |<br>
<a class='ref vai' id='vai274.001'>Vai 274.001</a> ebhiḥ pañcabhirduḥkhaistrailokyamanuṣaktam |<br>
śārīramānasairduḥkhairutpīḍitā vadhakabhūtān skandhān paśyanti, śūnyagrāmabhūtānyāyatanāni, cauribhūtāni viṣayāṇi, kṛtsnaṃ ca traidhātukamanityatāgninā pradīptaṃ paśyanti |<br>
<a class='ref vai' id='vai274.003'>Vai 274.003</a> teṣāṃ rāgāḥ kathamutpadyate? āha ca—<a class='ref vai' id='vai274.004'>Vai 274.004</a> mā tāvadekajanmikasya maraṇabhayāttava na jāyate harṣaḥ |<br>
<a class='ref vai' id='vai274.005'>Vai 274.005</a> manasi viṣayairmanojñaiḥ satataṃ khalu paśyamānasya (8)|<br>
<a class='ref vai' id='vai274.006'>Vai 274.006</a> kiṃ punarjanmaśatānāṃ maraṇabhayamanāgataṃ vicintayatām |<br>
<a class='ref vai' id='vai274.007'>Vai 274.007</a> manasi bhaviṣyati harṣo bhikṣūṇāṃ bhojanādyeṣu (9)|<br>
<a class='ref vai' id='vai274.008'>Vai 274.008</a> teṣāṃ tu vastraśayanāsanabhojanādi mokṣo ’bhiyuktamanasāṃ janayeta saṅgam |<br>
<a class='ref vai' id='vai274.010'>Vai 274.010</a> paśyanti ye vadhakaśatrunibhaṃ śarīramādīptaveśmasadṛśāṃśca bhavānanityān (10)|<br>
<a class='ref vai' id='vai274.012'>Vai 274.012</a> kathaṃ ca teṣāṃ na bhavedvimokṣo mokṣārthināṃ janmaparānmukhānām |<br>
<a class='ref vai' id='vai274.014'>Vai 274.014</a> yeṣāṃ manaḥ sarvasukhāśrayeṣu vyāvartate padmadalādivāmbhaḥ (11)|<br>
<a class='ref vai' id='vai274.016'>Vai 274.016</a> yadā vītaśoko rājñā aśokenopāyena bhagavacchāsane ’bhiprasāditaḥ, sa kṛtakarapuṭa uvāca—deva, eṣo ’haṃ taṃ bhagavantaṃ tathāgatamarhantaṃ samyaksambuddhaṃ śaraṇaṃ gacchāmi dharmaṃ ca bhikṣusaṃghaṃ ceti |<br>
āha ca—<a class='ref vai' id='vai274.019'>Vai 274.019</a> eṣa vrajāmi śaraṇaṃ vibuddhanavakamalavimalanibhanetram |<br>
<a class='ref vai' id='vai274.020'>Vai 274.020</a> budhavibudhamanujamahitaṃ jinaṃ virāgaṃ ca saṃghaṃ ca (12)|<br>
iti |<br>
<a class='ref vai' id='vai274.021'>Vai 274.021</a> atha rājā aśoko vītaśokaṃ kaṇṭhe pariṣvajyovāca—na tvaṃ mayā parityaktaḥ, api tu buddhaśāsanābhiprasādārthaṃ tava mayā eṣa upāyaḥ pradarśitaḥ |<br>
<a class='ref vai' id='vai274.022'>Vai 274.022</a> tato vītaśoko gandhapuṣpamālyādivāditrasamudayena bhagavataścaityānarcayati, saddharmaṃ ca śṛṇoti, saṃghe ca kārāṃ kurute |<br>
<a class='ref vai' id='vai274.024'>Vai 274.024</a> sa kurkuṭārāmaṃ gataḥ |<br>
tatra yaśo nāṃ sthaviro ’rhan ṣaḍabhijñaḥ |<br>
sa tasya purato niṣaṇṇo dharmaśravaṇāya |<br>
<a class='ref vai' id='vai274.025'>Vai 274.025</a> sthaviraśca tamavalolayitumārabdhaḥ |<br>
sa paśyati vītaśokamupacitahetukaṃ caramabhavikam |<br>
<a class='ref vai' id='vai274.026'>Vai 274.026</a> tenaivāśrayenārhattvaṃ prāptavyam |<br>
tena tasya pravrajyāyā varṇo bhāṣitaḥ |<br>
<a class='ref vai' id='vai274.027'>Vai 274.027</a> tasya śrutvā spṛhā jātā—pravrajeyaṃ bhagavacchāsane |<br>
tata utthāya kṛtāñjaliḥ sthavitamuvāca—labheyāhaṃ svakhyāte dharmavinaye pravrajyāmupasampadaṃ bhikṣubhāvam |<br>
<a class='ref vai' id='vai274.028'>Vai 274.028</a> careyamahaṃ bhavato ’ntike brahmacaryam |<br>
<a class='ref vai' id='vai274.029'>Vai 274.029</a> sthavira uvāca—vatsa, rājānamaśokamanujñāpayasveti |<br>
tato vītaśoko yena rājā aśokastenopasaṃkramya kṛtāñjaliruvāca—deva, anujānīhi mām |<br>
<a class='ref vai' id='vai274.030'>Vai 274.030</a> pravrajiṣyāmi svākhyāte dharmavinaye samyageva śraddhayā agārādanagārikām |<br>
<a class='ref vai' id='vai274.031'>Vai 274.031</a> āha ca—udbhrānto ’smi niraṅkuśo rājā iva vyāvartito vibhramāt tvadbuddhiprabhavāṅkuśena vidhivadbuddhopadeśairaham |<br>
<a class='ref vai' id='vai275.001'>Vai 275.001</a> ekaṃ tvamarhasi me varaṃ pradarśituṃ tvaṃ pārthivānāṃ pate lokālokavarasya śāsanavare liṅgaṃ śibhaṃ dhārayet (13)|<br>
<a class='ref vai' id='vai275.005'>Vai 275.005</a> śrutvā ca rājā sāśrukaṇṭho vītaśokaṃ kaṇṭhe pariṣvajyovāca—vītaśoka, alamanena vyavasāyena |<br>
<a class='ref vai' id='vai275.006'>Vai 275.006</a> pravrajya khalu vaivarṇikābhyupagatāvasaḥ, pāṃśukūlaṃ pravaraṇaṃ parijanojjñitam, āhāro bhaiṣyaṃ parakule, śayanāsanaṃ vṛkṣamūle tṛṇasaṃstaraḥ parṇasaṃstaraḥ, vyābādhe khalvapi bhaiṣajyamasulabhaṃ pūtimūtraṃ ca bhojanam |<br>
<a class='ref vai' id='vai275.008'>Vai 275.008</a> tvaṃ ca sukumāraḥ śītoṣṇakṣutpipāsānāṃ duḥkhānāmasahiṣṇuḥ |<br>
<a class='ref vai' id='vai275.009'>Vai 275.009</a> prasīda, nivartaya mānasam |<br>
vītaśoka uvāca—deva, <a class='ref vai' id='vai275.010'>Vai 275.010</a> naiva hi jāne taṃ nūnaṃ viṣayatṛṣito ’nāyāsavihataḥ pravrajyāṃ prāptukāmo na ripuhṛtabalo naivārthakṛpaṇaḥ |<br>
<a class='ref vai' id='vai275.012'>Vai 275.012</a> duḥkhārtaṃ mṛtyuneṣṭaṃ vyasanaparigataṃ dṛṣṭvā jagadidaṃ panthānaṃ janmabhīruḥ śivamabhayamahaṃ gantuṃ vyavasitaḥ (14)|<br>
<a class='ref vai' id='vai275.014'>Vai 275.014</a> śrutvā ca rājā aśokaḥ satvaraṃ praruditumārabdhaḥ |<br>
atha vītaśoko rājānamanunayannuvāca—deva, <a class='ref vai' id='vai275.016'>Vai 275.016</a> saṃsāradolāmabhiruhya lolam yadā nipāto niyataḥ prajānām |<br>
<a class='ref vai' id='vai275.018'>Vai 275.018</a> kimarthamāgacchati vikriyā te sarveṇa sarvasya yadā viyogaḥ (15)|<br>
<a class='ref vai' id='vai275.020'>Vai 275.020</a> rājā āha—vītaśoka, bhaikṣe tāvadabhyāsaḥ kriyatām |<br>
rājakule vṛkṣavāṭikāyāṃ tasya tṛṇasaṃstaraḥ saṃstṛtaḥ, bhojanaṃ cāsya dattam |<br>
<a class='ref vai' id='vai275.021'>Vai 275.021</a> so ’ntaḥpuraṃ paryaṭati, mahārhaṃ cāhāraṃ na labhate |<br>
<a class='ref vai' id='vai275.022'>Vai 275.022</a> tato rājñā antaḥpurikā abhihitā—pravrajitasārūpyamasyāhāramanuprayacchateti |<br>
tena yāvadabhidūṣitā pūtikulmāṣā labdhāḥ |<br>
<a class='ref vai' id='vai275.023'>Vai 275.023</a> tāṃśca paribhoktumārabdhaḥ |<br>
dṛṣṭvā rājñā aśokena nivāritaḥ |<br>
<a class='ref vai' id='vai275.024'>Vai 275.024</a> tasya buddhirutpannā—yadīha pravrajiṣyāmi, ākīrṇo bhaviṣyāmi |<br>
<a class='ref vai' id='vai275.025'>Vai 275.025</a> tato videheṣu janapadeṣu gatvā pravrajitaḥ |<br>
<a class='ref vai' id='vai275.026'>Vai 275.026</a> tatastena yujyatā yāvadarhattvaṃ prāptam |<br>
athāyuṣmato vītaśokasyārhattvaṃ prāptasya vimuktiprītisukhasaṃvedina etadabhavat—asti khalu me—pūrvaṃ rājño ’śokasya gṛhadvāramanuprāptaḥ |<br>
<a class='ref vai' id='vai275.028'>Vai 275.028</a> tato dauvārikamuvāca—gaccha, rājño ’śokasya nivedaya—vītaśoko dvāri tiṣṭhati devaṃ draṣṭukāma iti |<br>
<a class='ref vai' id='vai275.029'>Vai 275.029</a> tato dauvāriko rājānamaśokamabhigamyovāca—deva, diṣṭyā vṛddhiḥ |<br>
<a class='ref vai' id='vai275.030'>Vai 275.030</a> vītaśoko ’bhyāgato dvāri tiṣṭhati devaṃ draṣṭukāmaḥ |<br>
tato rājñā abhihitam—gaccha, śīghraṃ praveśayeti |<br>
<a class='ref vai' id='vai275.031'>Vai 275.031</a> yāvadvītaśoko rājakulaṃ praviṣṭaḥ |<br>
dṛṣṭvā ca rajā aśokaḥ saṃhāsanādutthāya mūlanikṛtta iva drumaḥ sarvaśarīreṇāyuṣmantaṃ vītaśokaṃ nirīkṣamānaḥ prarudannuvāca—bhūteṣu saṃsargagateṣu nityaṃ dṛṣṭvāpi māṃ naiti yathā vikāram |<br>
<a class='ref vai' id='vai276.003'>Vai 276.003</a> vivekavegādhigatasya śaṅke prajñārasasyātirasasya tṛptaḥ (16)|<br>
<a class='ref vai' id='vai276.005'>Vai 276.005</a> atha rājño ’śokasya rādhagupto nāmāgrāmātyaḥ |<br>
sa paśyati—āyuṣmato vītaśokasya pāṃśukūlaṃ ca cīvaraṃ mṛṇmayaṃ pātram yāvadannaṃ bhaikṣyaṃ lūhapraṇītam |<br>
<a class='ref vai' id='vai276.006'>Vai 276.006</a> dṛṣṭvā ca rājñaḥ pādayor nipatya kṛtāñjaliruvāca—deva, yathā ayamalpecchaḥ saṃtuṣṭaśca, niyatamayaṃ kṛtakaraṇīyo bhaviṣyati, prītirutpādyeta |<br>
<a class='ref vai' id='vai276.008'>Vai 276.008</a> kṛtah?<a class='ref vai' id='vai276.009'>Vai 276.009</a> bhaikṣānnabhojanam yasya pāṃśukūlaṃ ca cīvaram |<br>
<a class='ref vai' id='vai276.010'>Vai 276.010</a> nivāso vṛkṣamūlaṃ ca tasyāniyataṃ katham (17)|<br>
<a class='ref vai' id='vai276.011'>Vai 276.011</a> nirāśravam yasya mano viśālaṃ nirāmayaṃ copacitaṃ śarīram |<br>
<a class='ref vai' id='vai276.013'>Vai 276.013</a> svacchandato jīvitasādhanaṃ ca nityotsavaṃ tasya manuṣyaloke (18)|<br>
<a class='ref vai' id='vai276.015'>Vai 276.015</a> śrutvā tato rājā prītamanā uvāca—<a class='ref vai' id='vai276.016'>Vai 276.016</a> apahāya mauryavaṃśaṃ magadhapuraṃ sarvaratnanicayaṃ ca |<br>
<a class='ref vai' id='vai276.017'>Vai 276.017</a> dṛṣṭvā vaṃśānivahaṃ prahīṇamadamānamohasārambham (19)|<br>
<a class='ref vai' id='vai276.018'>Vai 276.018</a> atyuddhṛtamiva manye yaśasā pūtaṃ puramiva mahaṃ ca |<br>
<a class='ref vai' id='vai276.019'>Vai 276.019</a> pratipadyatāṃ tvayā daśabaladharaśāsanamudāreṇa (20)|<br>
<a class='ref vai' id='vai276.020'>Vai 276.020</a> atha rājā aśokaḥ sarvāṅgena parigṛhya prajñapta evāsane niṣādayāmāsa, praṇītena cāhāreṇa svahastaṃ saṃtarpayati |<br>
<a class='ref vai' id='vai276.021'>Vai 276.021</a> bhuktavantaṃ viditvā dhautahastamapanītapātramāyuṣmato vītaśokasya purato niṣaṇṇo dharmaśravaṇāya |<br>
<a class='ref vai' id='vai276.022'>Vai 276.022</a> athāyuṣmān vītaśoko rājānamaśokaṃ dharmyayā kathayā saṃdarśayannuvāca—<a class='ref vai' id='vai276.024'>Vai 276.024</a> apramādena saṃpādya rājyaiśvaryaṃ pravartatām |<br>
<a class='ref vai' id='vai276.025'>Vai 276.025</a> durlabhā trīṇi ratnāni nityaṃ pūjaya pārthiva (21)|<br>
<a class='ref vai' id='vai276.026'>Vai 276.026</a> sa yāvadharmyayā kathayā saṃharṣayitvā saṃprasthitaḥ |<br>
|<br>
<a class='ref vai' id='vai276.027'>Vai 276.027</a> atha rājā aśokaḥ kṛtakarapuṭaḥ pañcabhiramātyaśataiḥ parivṛto ’nekaiśca paurajanapadasahasraiḥ parivṛtaḥ puraskṛta āyuṣmantaṃ vītaśokamanuvrajitumārabdhaḥ |<br>
<a class='ref vai' id='vai276.028'>Vai 276.028</a> vakṣyati hi—<a class='ref vai' id='vai276.029'>Vai 276.029</a> bhrātā jyeṣṭhena rājñā tu gauraveṇānugamyate |<br>
<a class='ref vai' id='vai276.030'>Vai 276.030</a> pravrajyāyāḥ khalu ślādhyaṃ saṃdṛṣṭikamidaṃ phalam (22)|<br>
tata āyuṣmān vītaśokaḥ svaguṇānudbhāvayan paśyataḥ sarvajanakāyasya ṛddhyā vaihāyasamutpatya prakrāntaḥ |<br>
<a class='ref vai' id='vai277.002'>Vai 277.002</a> atha rājā aśokaḥ kṛtakarapuṭaḥ prāṇiśatasahasraiḥ parivṛtaḥ puraskṛto gaganatalāvasaktadṛṣṭirāyuṣmantaṃ vītaśokaṃ nirīkṣamāṇa uvāca—<a class='ref vai' id='vai277.004'>Vai 277.004</a> svajanasnehaniḥsaṅgo vihaṃga iva gacchasi |<br>
<a class='ref vai' id='vai277.005'>Vai 277.005</a> śrīrāganigadairbaddhānasmān pratyādiśānniva (23)|<br>
<a class='ref vai' id='vai277.006'>Vai 277.006</a> ātmāyattasya śāntasya mahaḥsaṃketacāriṇaḥ |<br>
<a class='ref vai' id='vai277.007'>Vai 277.007</a> dhyānasya phalametacca rāgāndhairyanna dṛśyate (24)|<br>
<a class='ref vai' id='vai277.008'>Vai 277.008</a> api ca |<br>
<a class='ref vai' id='vai277.009'>Vai 277.009</a> ṛddhyā khalvavabhartsatāḥ paramayā śrīgarvitāste vayaṃ buddhyā khalvapi nāmitāḥ śirasitāḥ prajñābhimānodayam |<br>
<a class='ref vai' id='vai277.011'>Vai 277.011</a> prāptārthena phalāndhabuddhimanasaḥ saṃvejitāste vayaṃ saṃkṣepeṇa sabāṣpadurdinamukhāḥ sthāne vimuktā vayam (25)|<br>
<a class='ref vai' id='vai277.013'>Vai 277.013</a> tatrāyuṣmān vītaśokaḥ pratyantimeṣu janapadeṣu śayyāsanāya nirgataḥ |<br>
tasya ca mahān vyādhirutpannaḥ |<br>
<a class='ref vai' id='vai277.014'>Vai 277.014</a> śrutvā ca rājñā aśokena bhaiṣajyamupasthāyikāśca visarjitāḥ |<br>
tasya tena vyādhinā spṛṣṭasya śiraḥ khustamabhavat |<br>
<a class='ref vai' id='vai277.015'>Vai 277.015</a> yadā ca vyādhirvigataḥ, tasya virūṭāni śirasi romāṇi |<br>
<a class='ref vai' id='vai277.016'>Vai 277.016</a> tena vaidyopasthāyakāśca visarjitāḥ |<br>
tasya ca gorasaprāya āhāro ’nusevyate |<br>
sa ghoṣaṃ gatvā bhaikṣyaṃ paryaṭati |<br>
<a class='ref vai' id='vai277.017'>Vai 277.017</a> tasmiṃśca samaye puṇḍravardhananagare nirgranthopāsakena buddhapratimā nirgranthasya pādayor nipātitā citrārpitā |<br>
<a class='ref vai' id='vai277.018'>Vai 277.018</a> upāsakenāśokasya rājño niveditam |<br>
śrutvā ca rājñā abhihitam—śīghramānīyatām |<br>
<a class='ref vai' id='vai277.019'>Vai 277.019</a> tasyordhvam yojanam yakṣāḥ śṛṇvanti, adho yojanaṃ nāgāḥ |<br>
yāvattaṃ tatkṣaṇena yakṣairupanītam |<br>
<a class='ref vai' id='vai277.020'>Vai 277.020</a> dṛṣṭvā ca rājñā ruṣitenābhihitam—puṇḍravardhane sarve ājīvikāḥ praghātayitavyāḥ |<br>
<a class='ref vai' id='vai277.021'>Vai 277.021</a> yāvadekadivase ’ṣṭādaśasahasrāṇyājīvikānāṃ praghātitāni |<br>
tataḥ pāṭaliputre bhūyo ’nyena nirgranthopāsakena buddhapratimā nirgranthasya pādayor nipātitā citrārpitā |<br>
<a class='ref vai' id='vai277.022'>Vai 277.022</a> śrutvā ca rājñā amarṣitena sa nirgranthopāsakaḥ sabandhuvargo gṛhaṃ praveśāyitvā agninā dagdhaḥ |<br>
<a class='ref vai' id='vai277.023'>Vai 277.023</a> ājñaptaṃ ca—yo me nirgranthasya śiro dāsyati, tasya dīnāraṃ dāsyāmīti |<br>
<a class='ref vai' id='vai277.024'>Vai 277.024</a> ghoṣitam |<br>
sa cāyuṣmān vītaśoka ābhīrasya gṛhe rātriṃ vāsamupagataḥ |<br>
<a class='ref vai' id='vai277.025'>Vai 277.025</a> tasya ca vyādhinā kliṣṭasya lūhāni cīvarāṇi, dīrghakeśanakhaśmaśruḥ |<br>
<a class='ref vai' id='vai277.026'>Vai 277.026</a> ābhīryā buddhirutpannā—nirgrantho ’yamasmākaṃ gṛhe rātriṃ vāsamupagataḥ |<br>
<a class='ref vai' id='vai277.027'>Vai 277.027</a> svāminamuvāca—āryaputra, saṃpanno ’yamasmākaṃ dīnāraḥ |<br>
imaṃ nirgranthaṃ praghātayitvā śiro rājño ’śokasyopanāmayeyamiti |<br>
<a class='ref vai' id='vai277.028'>Vai 277.028</a> tataḥ sa ābhīro ’siṃ niṣkoṣaṃ kṛtvā āyuṣmantaṃ vītaśokamabhigataḥ |<br>
<a class='ref vai' id='vai277.029'>Vai 277.029</a> āyuṣmatā ca vītaśokena pūrvānte jñānaṃ kṣiptam |<br>
paśyati svayaṃkṛtānāṃ karmaṇāṃ phalamidamupasthitam |<br>
<a class='ref vai' id='vai277.030'>Vai 277.030</a> tataḥ karmapratiśaraṇo bhūtvā avasthitaḥ |<br>
tena tathāsyābhīreṇa śiraśchinnam |<br>
<a class='ref vai' id='vai277.031'>Vai 277.031</a> rājño ’śokasyopanītam—dīnāraṃ prayaccheti |<br>
dṛṣṭvā ca rājñā aśokena parijñātam—viralāni cāsya śirasi romāṇi na vyaktimupagacchanti |<br>
<a class='ref vai' id='vai277.032'>Vai 277.032</a> tato vaidyā upasthāyakā ānītāḥ |<br>
tairdṛṣṭvā <a class='ref vai' id='vai278.000'>Vai 278.000</a>abhihitam—deva, vītaśokasyaitacchiraḥ |<br>
<a class='ref vai' id='vai278.001'>Vai 278.001</a> śrutvā rājā mūrcchito bhūmau patitaḥ |<br>
yāvajjalasekaṃ datvā sthāpitaḥ |<br>
<a class='ref vai' id='vai278.002'>Vai 278.002</a> amātyaiścābhihitam—deva, vītarāgāṇāmapyatra pīḍā |<br>
dīyatāṃ sarvasattveṣvabhayapradānam |<br>
<a class='ref vai' id='vai278.003'>Vai 278.003</a> yāvadrājñā abhayapradānaṃ dattam—na bhūyaḥ kaścit praghātayitavyaḥ |<br>
|<br>
<a class='ref vai' id='vai278.004'>Vai 278.004</a> tato bhikṣavaḥ saṃśayajātāḥ sarvasaṃśayacchettāramāyuṣmantamupaguptaṃ pṛcchanti—kiṃ karma kṛtamāyuṣmatā vītaśokena yasya karmaṇo vipākena śastreṇa praghātitah? sthavira uvāca—tena hyāyuṣmantaḥ karmāṇi kṛtāni pūrvamanyāsu jātiṣu |<br>
<a class='ref vai' id='vai278.006'>Vai 278.006</a> śrūyatām—<a class='ref vai' id='vai278.007'>Vai 278.007</a> bhutapūrvaṃ bhikṣavo ’tīte ’dhvani anyatamo lubdho mṛgān praghātayitvā jīvikāṃ kalpayati |<br>
<a class='ref vai' id='vai278.008'>Vai 278.008</a> aṭavyāmudapānam |<br>
sa tatra lubdho gatvā pāśān yantrāṃśca sthāpayitvā mṛgān praghātayati |<br>
<a class='ref vai' id='vai278.009'>Vai 278.009</a> asti buddhānāmutpāde pratyekabuddhā loke utpadyante |<br>
vistaraḥ |<br>
anyataraḥ pratyekabuddhastasminnudapāne āhārakṛtyaṃ kṛtvā udapānāduttīrya vṛkṣamūle paryaṅkena niṣaṇṇaḥ |<br>
<a class='ref vai' id='vai278.010'>Vai 278.010</a> tasya gandhena mṛgāstasminnudapāne nābhyāgatāḥ |<br>
<a class='ref vai' id='vai278.011'>Vai 278.011</a> sa lubdha āgatya paśyati—neiva mṛgā udapānamabhyāgatāḥ |<br>
<a class='ref vai' id='vai278.012'>Vai 278.012</a> padānusāreṇa ca taṃ pratyekabuddhamabhigataḥ |<br>
dṛṣṭvā cāsya buddhirutpannā—anenaiṣa ādīnava utpāditaḥ |<br>
<a class='ref vai' id='vai278.013'>Vai 278.013</a> tenāsiṃ niṣkoṣaṃ kṛtvā sa pratyekabuddhaḥ praghātitaḥ |<br>
|<br>
<a class='ref vai' id='vai278.014'>Vai 278.014</a> kiṃ manyadhve āyuṣmantah? yo ’sau lubdhaḥ sa eṣa vītaśokaḥ |<br>
yatrānena megāḥ praghātitāḥ, tasya karmaṇo vipākena mahān vyādhirutpannaḥ |<br>
<a class='ref vai' id='vai278.015'>Vai 278.015</a> yatpratyekabuddhaḥ śastreṇa praghātitaḥ, tasya karmaṇo vipākena bahūni varṣasahasrāṇi narakeṣu duḥkhamanubhūya pañca janmaśatāni manuṣyeṣūpapannaḥ śastreṇa praghātitaḥ |<br>
<a class='ref vai' id='vai278.017'>Vai 278.017</a> tatkarmāvaśeṣeṇaitarhi arhatprāpto ’pi śastreṇa praghātitaḥ |<br>
|<br>
<a class='ref vai' id='vai278.018'>Vai 278.018</a> kiṃ karma kṛtam yenoccakule upapannaḥ, arhattvaṃ ca prāptam? sthavira uvāca—kāśyape samyaksambuddhe pravrajito ’bhūt pradānaruciḥ |<br>
<a class='ref vai' id='vai278.019'>Vai 278.019</a> tena dāyakadānapatayaḥ saṃghabhaktaṃ kārāpitāstarpaṇāni yavāgūpānāni nimantraṇakāni |<br>
<a class='ref vai' id='vai278.020'>Vai 278.020</a> stūpeṣu ca cchatrāṇyavaropitāni, dhvajāḥ patākāḥ |<br>
<a class='ref vai' id='vai278.021'>Vai 278.021</a> gandhamālyapuṣpavāditrasamudayena pūjāḥ kṛtāḥ |<br>
tasya karmaṇo vipākenoccakule upapannaḥ |<br>
<a class='ref vai' id='vai278.022'>Vai 278.022</a> yāvaddaśavarṣasahasrāṇi brahmacaryaṃ caritvā samyakpraṇidhānaṃ kṛtam, tasya karmaṇo vipākenārhattvaṃ prāptamiti |<br>
|<br>
<a class='ref vai' id='vai278.024'>Vai 278.024</a> iti śrīdivyāvadāne vītaśokāvadānamaṣṭāviṃśatimam |<br>
|</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
