<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy10' lang='san'>
<header>
<ul>
<li class='division'>Divyāvadānam</li>
</ul>
<h1>10. meṇḍhakāvadānam</h1>
</header>
<p><a class='ref vai' id='vai082.001' href='#vai082.001'>Vai 082.001</a> bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuh—kiṃ bhadanta meṇḍhakena meṇḍhakapatnyā meṇḍhakaputreṇa meṇḍhakasnuṣayā meṇḍhakadāsena meṇḍhakadāsyā karma kṛtam yena ṣaḍabhijñātā mahāpuṇyāḥ saṃvṛttāḥ, bhagavato ’ntike satyāni dṛṣṭāni, bhagavāṃścaibhirārāgito na virāgita iti? bhagavānāha—ebhireva bhikṣavaḥ karmāṇi kṛtānyupacitāni labdhasambhārāṇi pariṇatapratyayāni oghavatpratyupasthitānyavaśyambhāvīni |<br>
<a class='ref vai' id='vai082.006' href='#vai082.006'>Vai 082.006</a> ebhiḥ karmāṇi kṛtānyupacitāni |<br>
<a class='ref vai' id='vai082.007' href='#vai082.007'>Vai 082.007</a> ko ’nyaḥ pratyanubhaviṣyati? na bhikṣavaḥ karmāṇi kṛtānyupacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣveva skandhadhātvāyataneṣu karmāṇi kṛtāni vipacyante śubhānyaśubhāni ca |<br>
<a class='ref vai' id='vai082.010' href='#vai082.010'>Vai 082.010</a> na praṇaśyanti karmāṇi kalpakoṭiśatairapi |<br>
<a class='ref vai' id='vai082.011' href='#vai082.011'>Vai 082.011</a> sāmagrīṃ prāpya kālaṃ ca phalanti khalu dehinām (1)|<br>
<a class='ref vai' id='vai082.012' href='#vai082.012'>Vai 082.012</a> bhūtapūrvaṃ bhikṣavo ’tīte ’dhvani vārāṇasyāṃ nagaryāṃ brahmadatto nāma rājā rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca praśāntakalikalahaḍimbaḍamarataskarogāpagataṃ śālīkṣugomahiṣīsampannamakhilamakaṇṭakam |<br>
<a class='ref vai' id='vai082.014' href='#vai082.014'>Vai 082.014</a> ekaputramiva rājyaṃ pālayati |<br>
<a class='ref vai' id='vai082.015' href='#vai082.015'>Vai 082.015</a> tena khalu samayena vārāṇasyāṃ naimittikairdvādaśavarṣikā anāvṛṣṭirvyākṛtā |<br>
<a class='ref vai' id='vai082.016' href='#vai082.016'>Vai 082.016</a> trividhaṃ durbhikṣaṃ bhaviṣyati—cañcu śvetāsthi śalākāvṛtti ca |<br>
tatra cañcu ucyate—samudgake tasmin manuṣyā bījāni prakṣipya anāgate sattvāpekṣayā sathāpayanti |<br>
<a class='ref vai' id='vai082.017' href='#vai082.017'>Vai 082.017</a> mṛtā nāma anena te bījakāyaṃ kariṣyantīti |<br>
<a class='ref vai' id='vai082.018' href='#vai082.018'>Vai 082.018</a> idaṃ samudgakaṃ baddhvā cañcu ucyate |<br>
śvetāsthi nāma durbhikṣam—tasmin kāle manuṣyā asthīnyupasaṃhṛtya tāvat kvāthayanti, yāvat tānyasthīni śvetāni saṃvṛttānīti |<br>
<a class='ref vai' id='vai082.019' href='#vai082.019'>Vai 082.019</a> tatastatkvāthaṃ pibanti |<br>
<a class='ref vai' id='vai082.020' href='#vai082.020'>Vai 082.020</a> idaṃ śvetāsthi durbhikṣamityucayate |<br>
śalākāvṛttir nāma—tasmin kāle manuṣyāḥ khalu bilebhyo dhānyaguḍakāni śalākayā ākṛṣya bahudakasthālyāṃ kvāthayitvā pibanti |<br>
<a class='ref vai' id='vai082.021' href='#vai082.021'>Vai 082.021</a> iyaṃ śalākāsambaddhatvācchalākāvṛttirityucyate |<br>
<a class='ref vai' id='vai082.022' href='#vai082.022'>Vai 082.022</a> tato rājñā brahmadattena vārāṇasyāṃ ghaṇṭāvaghoṣaṇaṃ kāritam—śṛṇvantu bhavanto vārāṇasīnivāsinaḥ paurāḥ |<br>
<a class='ref vai' id='vai082.023' href='#vai082.023'>Vai 082.023</a> naimittikairdvādaśavarṣikā anāvṛṣṭirvyākṛtā śalākāvṛtti durbhikṣaṃ cañcu śvetāsthi ca |<br>
<a class='ref vai' id='vai082.024' href='#vai082.024'>Vai 082.024</a> yeṣāṃ vo dvādaśavarṣikaṃ bhaktamasti, taiḥ sthātavyam |<br>
<a class='ref vai' id='vai082.025' href='#vai082.025'>Vai 082.025</a> yeṣāṃ nāsti, te yatheṣṭaṃ gacchantu |<br>
vigatadurbhikṣabhayāḥ subhikṣe punarapyupāgamiṣyanti |<br>
<a class='ref vai' id='vai082.026' href='#vai082.026'>Vai 082.026</a> tasminśca samaye vārāṇasyāmanyatamo gṛhapatirāḍhyo mahādhano mahābhogo vistīrṇaparivāraḥ |<br>
<a class='ref vai' id='vai082.027' href='#vai082.027'>Vai 082.027</a> tena koṣṭhāgārika āhūya uktah—bhoḥ puruṣa, bhaviṣyati me saparivārāṇāṃ me saparivārāṇāṃ dvādaśa varṣāṇi bhaktamiti? sa kathayati—ārya bhaviṣyatīti |<br>
<a class='ref vai' id='vai082.028' href='#vai082.028'>Vai 082.028</a> sa tatraivāvasthitaḥ |<br>
samantarānubaddhaṃ caitat dubhikṣam |<br>
<a class='ref vai' id='vai082.029' href='#vai082.029'>Vai 082.029</a> tasya kośakoṣṭhāgārāḥ parikṣīṇāḥ |<br>
sarvaśca parijanaḥ kālagataḥ |<br>
ātmanā ṣaṣṭho vyavasthitaḥ |<br>
<a class='ref vai' id='vai082.030' href='#vai082.030'>Vai 082.030</a> tatastena gṛhapatinā kośakoṣṭhāgarāṇi śodhayitvā dhānyaprastha upasaṃhṛtaḥ |<br>
<a class='ref vai' id='vai082.031' href='#vai082.031'>Vai 082.031</a> so ’sya patnyā sthālyāṃ prakṣipya sādhitaḥ |<br>
asati buddhānāmutpāde pratyekabuddhā loka utpadyante hīnadīnānukampakāḥ prāntaśayanabhaktā ekadakṣiṇīyā lokasya |<br>
<a class='ref vai' id='vai082.032' href='#vai082.032'>Vai 082.032</a> yāvadanyatamaḥ pratyekabuddho <a class='ref vai' id='vai83.000' href='#vai83.000'>Vai 83.000</a>janapadacārikāṃ caran vārāṇasīmanuprāptaḥ | <a class='ref vai' id='vai083.001' href='#vai083.001'>Vai 083.001</a></p>
<p>sa pūrvāhṇe nivāsya pātracīvaramādāya vārāṇasīṃ piṇḍāya praviṣṭaḥ |<br>
<a class='ref vai' id='vai083.002' href='#vai083.002'>Vai 083.002</a> sa ca gṛhapatirātmanā ṣaṣṭho ’vasthito bhoktum |<br>
sa ca pratyekabuddho ’nupūrveṇa piṇḍapātamaṭaṃs tasya gṛhapatir niveśanamanuprāptaḥ |<br>
<a class='ref vai' id='vai083.003' href='#vai083.003'>Vai 083.003</a> sa tena gṛhapatinā dṛṣṭaścittaprāsādikaḥ kāyaprāsādikaśca |<br>
<a class='ref vai' id='vai083.004' href='#vai083.004'>Vai 083.004</a> dṛṣṭvā ca punaḥ saṃlakṣayati—etadapyahaṃ parityajya niyataṃ prāṇairviyokṣye |<br>
<a class='ref vai' id='vai083.005' href='#vai083.005'>Vai 083.005</a> yannvahaṃ svapratyaṃśamasmai pravrajitāya dadyāmiti |<br>
tena bhāryā abhihitā—bhadre, yo mama pratyaṃśastamahamasmai pravrajitāyānuprayacchāmīti |<br>
<a class='ref vai' id='vai083.006' href='#vai083.006'>Vai 083.006</a> sa saṃlakṣayati—mama svāmī na paribhuṅkte, kathamahaṃ paribhokṣya iti |<br>
<a class='ref vai' id='vai083.007' href='#vai083.007'>Vai 083.007</a> sā kathayati—āryaputra, ahamapi pratyaṃśamasmai prayacchāmi |<br>
evaṃ putreṇa snuṣayā dāsena dāsyā ca vicārya svasvapratyaṃśāḥ parityaktāḥ |<br>
<a class='ref vai' id='vai083.008' href='#vai083.008'>Vai 083.008</a> tatastaiḥ sarvaiḥ saṃbhūya pratyekabuddhaḥ piṇḍakena pratipāditaḥ |<br>
<a class='ref vai' id='vai083.009' href='#vai083.009'>Vai 083.009</a> kāyikī teṣāṃ mahātmanāṃ dharmadeśanā, na vācikī |<br>
sa vitatapakṣa iva haṃsarāja upari vihāyasamudgamya jvalanatapanavarṣaṇavidyotanaprātihāryāṇi kartumārabdhaḥ |<br>
<a class='ref vai' id='vai083.010' href='#vai083.010'>Vai 083.010</a> āśu pṛthagjanāvarjanakarī ṛddhiḥ |<br>
<a class='ref vai' id='vai083.011' href='#vai083.011'>Vai 083.011</a> te mūlanikṛttā iva drumāḥ pādayor nipatya praṇidhānaṃ kartumārabdhāḥ |<br>
<a class='ref vai' id='vai083.012' href='#vai083.012'>Vai 083.012</a> gṛhapatiḥ praṇidhānaṃ kartumārabdhah—yanmayā evaṃvidhe sadbhūtadakṣiṇīye kāraḥ kṛtaḥ, anenāhaṃ kuśalamūlena yadi riktakāni kośakoṣṭhāgārāṇi sahadarśanānme pūrṇāni syuh—evaṃvidhānāṃ ca dharmāṇāṃ lābhī syām, prativiśiṣṭataraṃ cātaḥ śāstāramārāgayeyaṃ mā virāgayeyamiti |<br>
<a class='ref vai' id='vai083.014' href='#vai083.014'>Vai 083.014</a> patnī praṇidhānaṃ kartumārabdhā—yanmayā evaṃvidhe sadbhūtadakṣiṇīye kāraḥ kṛtaḥ, anenāhaṃ kuśalamūlena yadyekasyārthāya sthālīṃ paceyam, sā śatenāpi paribhujyeta, sahasreṇāpi, na parikṣayaṃ gacchet, yāvanmayā prayogo ’pratipraśrabdhaḥ, ityevaṃvidhānāṃ ca dharmāṇāṃ lābhinī syām, prativiśiṣṭataraṃ cātaḥ śāstāramārāgayeyaṃ mā virāgayeyamiti |<br>
<a class='ref vai' id='vai083.018' href='#vai083.018'>Vai 083.018</a> putraḥ praṇidhānaṃ kartumārabdhah—yanmayā evaṃvidhe sadbhūtadakṣiṇīye kāraḥ kṛtaḥ, anenāhaṃ kuśalamūlena pañcaśatiko nakulakaḥ kaṭyāmuparibaddhastiṣṭhet, yadi ca śataṃ vā sahasraṃ vā tato vyayaṃ kuryāt, pūrṇa eva tiṣṭhet, mā parikṣayaṃ gacchet—evaṃvidhānāṃ ca dharmāṇāṃ lābhī syām, prativiśiṣṭataraṃ cātaḥ śāstāramārāgayeyaṃ mā virāagayeyamiti |<br>
<a class='ref vai' id='vai083.022' href='#vai083.022'>Vai 083.022</a> snuṣā praṇidhānaṃ kartumārabdhā—yanmayā evaṃvidhe sadbhūtadakṣiṇīye kāraḥ kṛtaḥ, anenāhaṃ kuśalamūlena yadyekasya gandham yojayeyam, śataṃ vā gandhaṃ ghrāsyati, taṃ na ca parikṣayaṃ gaccheyuryāvanmayā apratipraśrabdham—evaṃvidhānāṃ dharmāṇāṃ labhinī syām, prativiśiṣṭataraṃ cātaḥ śāstāramārāgayeyaṃ mā virāgayeyamiti |<br>
<a class='ref vai' id='vai083.025' href='#vai083.025'>Vai 083.025</a> dāsaḥ praṇidhānaṃ kartumārabdhah—yanmayā evaṃvidhe sadbhūtadakṣiṇīye kāraḥ kṛtaḥ, anenāhaṃ kuśalamūlena yadyekahalasīraṃ kṛṣeyam, sapta sīrāḥ kṛṣṭāḥ syuh—evaṃvidhānāṃ dharmāṇāṃ ca lābhī syām, prativiśiṣṭataraṃ cātaḥ śāstāramārāgayeyaṃ mā virāgayeyamiti |<br>
<a class='ref vai' id='vai083.028' href='#vai083.028'>Vai 083.028</a> dāsī praṇidhānaṃ kartumārabdhā—evaṃvidhe sadbhūtadakṣiṇīye kāraḥ kṛtaḥ, anenāhaṃ kuśalamūlena yadyekāṃ mātramārabheyam, sapta mātrāḥ saṃpadyeran—evaṃvidhānāṃ dharmāṇāṃ ca labhinī syām, prativiśiṣṭataraṃ cātaḥ śāstāramārāgayeyaṃ mā virāgayeyamiti |<br>
<a class='ref vai' id='vai083.030' href='#vai083.030'>Vai 083.030</a> taiścaivaṃ praṇidhānaṃ kṛtam |<br>
<a class='ref vai' id='vai083.031' href='#vai083.031'>Vai 083.031</a> sa ca mahātmā pratyekabuddhasteṣāmanukampayā ṛddhyā upari vihāyasā rājakulasyopariṣṭāt saṃprasthitaḥ |<br>
|<br>
<a class='ref vai' id='vai084.001' href='#vai084.001'>Vai 084.001</a> <a class='ref vai' id='vai84.000' href='#vai84.000'>Vai 84.000</a>tena khalu samayena rājā brahmadatta upariprāsādatalagatastiṣṭhati |<br>
tasya ṛddhyā gacchato rājño brahmadattasyopari cchāyā nipatitā |<br>
<a class='ref vai' id='vai084.002' href='#vai084.002'>Vai 084.002</a> sa ūrdhvamukho nirīkṣitumārabdhaḥ |<br>
paśyati taṃ pratyekabuddham |<br>
<a class='ref vai' id='vai084.003' href='#vai084.003'>Vai 084.003</a> tasyaitadabhavat—kasyāpyanena mahātmanā ṛddhimahālāṅgalairdāridryamūlānyutpāṭitāni |<br>
<a class='ref vai' id='vai084.004' href='#vai084.004'>Vai 084.004</a> balavatī āśā |<br>
tato ’sau gṛhapatiḥ kośakoṣṭhāgārāṇi pratyavekṣitumārabdho yāvatpūrṇāni paśyati |<br>
<a class='ref vai' id='vai084.005' href='#vai084.005'>Vai 084.005</a> sa patnīmāmantrayate—mama tāvat praṇidhānaṃ pūrṇam, yuṣmākamapīdānīṃ paśyāma iti |<br>
<a class='ref vai' id='vai084.006' href='#vai084.006'>Vai 084.006</a> tato dāsyā dhānyānāmekāṃ mātrāmārabdhā parikarmayitum, sapta mātrāḥ saṃpannāḥ |<br>
<a class='ref vai' id='vai084.007' href='#vai084.007'>Vai 084.007</a> prātiveśyairanekaiśca prāṇiśatasahasraiḥ paribhuktam, tathaivāvasthitā |<br>
<a class='ref vai' id='vai084.008' href='#vai084.008'>Vai 084.008</a> tathaiva putrasya snuṣāyā dāsasya praṇidhiḥ siddhā |<br>
<a class='ref vai' id='vai084.009' href='#vai084.009'>Vai 084.009</a> tato gṛhapatinā ghaṇṭāvaghoṣaṇaṃ kāritaṃ vārāṇasyām—yo bhavanto ’nnenārthī, sa āgacchatu iti |<br>
<a class='ref vai' id='vai084.010' href='#vai084.010'>Vai 084.010</a> vārāṇasyāmuccaśabdho mahāśabdho jātaḥ |<br>
rājñā śrutam |<br>
kathayati—kimeṣa bhavanta uccaśabdo mahāśabda iti? amātyaiḥ samākhyātam—deva, amukena gṛhapatinā kośakoṣṭhāgārāṇi uddhāṭitānīti |<br>
<a class='ref vai' id='vai084.012' href='#vai084.012'>Vai 084.012</a> rājā tamāhūya kathayati—yadā eva lokaḥ kālagataḥ, tadā tvayā kośakoṣṭhāgārāṇyuddhāṭitānīti |<br>
<a class='ref vai' id='vai084.013' href='#vai084.013'>Vai 084.013</a> deva, kasya kośakoṣṭhāgārāṇyuddhāṭitāni? api tu adyaiva me bījamuptamadyaiva phaladāyakamiti |<br>
<a class='ref vai' id='vai084.014' href='#vai084.014'>Vai 084.014</a> rājā pṛcchati—yathā katham? sa etat prakaraṇaṃ vistareṇārocayati |<br>
<a class='ref vai' id='vai084.015' href='#vai084.015'>Vai 084.015</a> rājā kathayati—gṛhapate, tvayā asau mahātmā piṇḍakena pratipāditah? deva mayaiva pratipāditaḥ |<br>
<a class='ref vai' id='vai084.016' href='#vai084.016'>Vai 084.016</a> so ’bhiprasanno gāthāṃ bhāṣate—<a class='ref vai' id='vai084.017' href='#vai084.017'>Vai 084.017</a> aho guṇamayaṃ kṣetraṃ sarvadoṣavivarjitam |<br>
<a class='ref vai' id='vai084.018' href='#vai084.018'>Vai 084.018</a> yatroptaṃ bījamadyaiva adyaiva phaladāyakam (2)|<br>
iti |<br>
<a class='ref vai' id='vai084.019' href='#vai084.019'>Vai 084.019</a> kiṃ manyadhve bhikṣavo yo ’sau gṛhapatirgṛhapatipatnī gṛhapatiputro gṛhapatisnuṣā gṛhapatidāso gṛhapatidāsī, ayameva meṇḍhako gṛḥpatir meṇḍhakapatnī meṇḍhakaputro meṇḍhakasnuṣā meṇḍhakadāso meṇḍhakadāsī ca |<br>
<a class='ref vai' id='vai084.021' href='#vai084.021'>Vai 084.021</a> yadebhiḥ pratyekabuddhe kārān kṛtvā praṇidhānaṃ kṛtam, tasya karmaṇo vipākena ṣaḍ mahāpuṇyā jātāḥ, mamāntike dṛṣṭasatyāni |<br>
<a class='ref vai' id='vai084.022' href='#vai084.022'>Vai 084.022</a> ahaṃ caibhiḥ pratyekabuddhakoṭiśatasahasrebhyaḥ prativiśiṣṭaḥ śāstā ārāgito na virāgitaḥ |<br>
<a class='ref vai' id='vai084.023' href='#vai084.023'>Vai 084.023</a> iti hi bhikṣava ekāntakṛṣṇānāṃ karmaṇāmekāntakṛṣṇo vipākaḥ, ekāntaśuklānāṃ karmaṇāmekāntaśuklaḥ, vyatimiśrāṇāṃ vyatimiśraḥ |<br>
<a class='ref vai' id='vai084.025' href='#vai084.025'>Vai 084.025</a> tasmāttarhi evaṃ śikṣitavyam, yadekāntakṛṣṇāni karmāṇyapāsya vyatimiśrāṇi ca, ekāntaśukleṣveva karmasvābhogaḥ karaṇīyaḥ |<br>
<a class='ref vai' id='vai084.026' href='#vai084.026'>Vai 084.026</a> ityevaṃ vo bhikṣavaḥ śikṣitavyam |<br>
|<br>
<a class='ref vai' id='vai084.027' href='#vai084.027'>Vai 084.027</a> idamavocadbhagavān |<br>
āttamanasaste bhikṣavo bhagavato bhāṣitamabhyanandan |<br>
|<br>
<a class='ref vai' id='vai084.028' href='#vai084.028'>Vai 084.028</a> iti śrīdivyāvadāne meṇḍhakāvadānaṃ daśamam |<br>
|</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
