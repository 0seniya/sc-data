<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy11' lang='san'>
<header>
<ul>
<li class='division'>Divyāvadānam</li>
</ul>
<h1>11. aśokavarṇāvadānam</h1>
</header>
<p><a class='ref vai' id='vai085.001' href='#vai085.001'>Vai 085.001</a> <span class='evam'>evaṃ mayā śrutam</span> |<br>
<a class='ref vai' id='vai085.002' href='#vai085.002'>Vai 085.002</a> ekasmin samaye bhagavān satkṛto gurukṛto mānitaḥ pūjito rājabhī rājamātrairdhanibhiḥ pauraiḥ śreṣṭhibhiḥ sārthavāhairdevair nāgairasurairyakṣairgauḍaiḥ kinnarairmahoragairiti devanāgayakṣāsuragaruḍakinnaramahoragābhyarcito buddho bhagavāñ jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho vaiśālyāṃ viharati sma markaṭasahasradatīre kūṭāgāraśālāyām |<br>
<a class='ref vai' id='vai085.006' href='#vai085.006'>Vai 085.006</a> tena khalu samayena vaiśālikā licchavaya idamevamrūpaṃ kriyākāramakārṣuh—pañcadaśyāṃ bhavantaḥ pakṣasya aṣṭamyāaṃ caturdaśyāṃ ca prāṇino hantavyā yatkāraṇameyurmanuṣyā māṃsamanveṣanta iti |<br>
<a class='ref vai' id='vai085.008' href='#vai085.008'>Vai 085.008</a> tena khalu samayena anyatamo goghātako mahāntaṃ vṛṣabhamādāya nagarānniṣkramati praghātayitum |<br>
<a class='ref vai' id='vai085.009' href='#vai085.009'>Vai 085.009</a> tamenaṃ mahājanakāyaḥ pṛṣṭhataḥ pṛṣṭhataḥ samanubaddho māṃsārthī kathayati—śīghramenaṃ vṛṣaṃ ghātaya, vayaṃ māṃsenārthina iti |<br>
<a class='ref vai' id='vai085.010' href='#vai085.010'>Vai 085.010</a> sa kathayati—evaṃ kariṣyāmi, kiṃ tu muhūrtamudīkṣadhvamiti |<br>
<a class='ref vai' id='vai085.011' href='#vai085.011'>Vai 085.011</a> tato vṛṣa īdṛśamanāryaṃ vaco duruktaṃ śrutvā bhītastrastaḥ saṃvignah āhṛṣṭaromakūpa itaścāmutaśca saṃbhrānto nirīkṣate, cintayati ca—ko māṃ kṛcchrasaṃkaṭasambādhaprāptamatrāṇamaśaraṇamiṣṭena jīvitenācchādayediti |<br>
<a class='ref vai' id='vai085.013' href='#vai085.013'>Vai 085.013</a> sa caivaṃ vihvalavadanastrāṇānveṣī tiṣṭhati |<br>
<a class='ref vai' id='vai085.014' href='#vai085.014'>Vai 085.014</a> bhagavāṃśca pūrvāhṇe nivāsya pātracīvaramādāya bhikṣugaṇaparivṛto bhikṣusaṃghapuraskṛto vaiśālīṃ piṇḍāya prāviśat |<br>
<a class='ref vai' id='vai085.015' href='#vai085.015'>Vai 085.015</a> athāsau dadarśa buddhaṃ bhagavantaṃ dvātriṃśatā mahāpuruṣalakṣaṇaiḥ samalaṃkṛtamaśītyānuvyañjanairvirājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamamiva ratnaparvataṃ samantato bhadrakamam |<br>
<a class='ref vai' id='vai085.017' href='#vai085.017'>Vai 085.017</a> sahadarśanaiścāsya bhagavato ’ntike cittamabhiprasannam |<br>
prasannacittaśca saṃlakṣayati—prāsādiko ’yaṃ sattvaviśeṣaḥ |<br>
<a class='ref vai' id='vai085.018' href='#vai085.018'>Vai 085.018</a> śakṣyatyeṣo mama prāṇaparitrāṇaṃ kartum |<br>
<a class='ref vai' id='vai085.019' href='#vai085.019'>Vai 085.019</a> yannvahamenamupasaṃkrameyamiti |<br>
atha sa vṛṣo bhagavatyavekṣāvān pratibaddhacittah eṣo me śaraṇamiti sahasaiva tāni dṛḍhāni varatrakāṇi bandhanāni cchittvā pradhāvan yena bhagavāṃstenopasaṃkrāntaḥ |<br>
<a class='ref vai' id='vai085.021' href='#vai085.021'>Vai 085.021</a> upasaṃkramyobhābhyāṃ jānubhyāṃ bhagavataḥ pādayor nipatya pādau jihvayā nileḍhumārabdhaḥ |<br>
<a class='ref vai' id='vai085.022' href='#vai085.022'>Vai 085.022</a> sa cāsya raudrakarmā goghātakaḥ pṛṣṭhataḥ pṛṣṭhataḥ samanubaddha eva śastravyagrahastaḥ |<br>
tato bhagavāṃstaṃ raudrakarmāṇaṃ goghātakamidamavocat—kuruṣva tvaṃ bhoḥ puruṣa anena govṛṣabheṇa sārdhaṃ sātmyam |<br>
<a class='ref vai' id='vai085.024' href='#vai085.024'>Vai 085.024</a> jīvitenācchādayeti |<br>
sa kathayati—nāhaṃ bhadanta prabhavābhyenaṃ jīvitenācchādayitum |<br>
tatkasya hetoh? mayā eṣa bahunā mūlyena krītaḥ |<br>
<a class='ref vai' id='vai085.025' href='#vai085.025'>Vai 085.025</a> putradāraṃ ca me bahu poṣitavyamiti |<br>
bhagavānāha—-yadi mūlyaṃ dīyate, pratimuñcasīti? |<br>
<a class='ref vai' id='vai085.026' href='#vai085.026'>Vai 085.026</a> sa kathayati—pratimokṣyāmi bhagavanniti |<br>
atha bhagavāmllaukikacittamutpādayati—aho bata śakro devendrastrīṇi kārṣāpaṇasahasrāṇyādāyāgacchediti |<br>
<a class='ref vai' id='vai085.028' href='#vai085.028'>Vai 085.028</a> sahacittotpādādbhagavataḥ śakro devendraḥ kārṣāpaṇasahasratrayamādāya bhagavataḥ purastādasthāt |<br>
<a class='ref vai' id='vai085.029' href='#vai085.029'>Vai 085.029</a> atha bhagavāñ śakraṃ devendramidamavocat—anuprayaccha kauśika asya goghātakasya triguṇaṃ mūlyam |<br>
<a class='ref vai' id='vai085.030' href='#vai085.030'>Vai 085.030</a> adācchakro devendrastasya goghātakasya kārṣāpaṇatrayasahasraṃ vṛṣamūlyam |<br>
atha goghātakaḥ kārṣāpaṇasahasrayaṃ vṛṣamūlyaṃ gṛhītvā hṛṣṭastuṣṭaḥ pramudito bhagavataḥ pādau śirasā vanditvā taṃ govṛṣaṃ bandhanānmuktvā prakrāntaḥ |<br>
<a class='ref vai' id='vai085.032' href='#vai085.032'>Vai 085.032</a> śakro devendro bhagavataḥ pādau śirasā vanditvā tatraivāntarhitaḥ |<br>
| <a class='ref vai' id='vai086.001' href='#vai086.001'>Vai 086.001</a></p>
<p><a class='ref vai' id='vai86.000' href='#vai86.000'>Vai 86.000</a>atha govṛṣo gatapratyāgataprāṇo bhūyasyā mātrayā bhagavatyabhiprasanno bhagavantaṃ triḥ pradakṣiṇīkṛtya pṛṣṭhataḥ pṛṣṭhataḥ samanubaddho bhagavato mukhaṃ vyavalokayamāno ’sthāt |<br>
<a class='ref vai' id='vai086.002' href='#vai086.002'>Vai 086.002</a> atha bhagavān smitamakārṣīt |<br>
<a class='ref vai' id='vai086.003' href='#vai086.003'>Vai 086.003</a> dharmatā khalu yasmin samaye buddhā bhagavantaḥ smitaṃ prāviṣkurvanti, tasmin samaye nīlapītalohitāvadātāḥ puṣpaparāgapadmarāgavajravaiḍūryamuasāragalvārkalohitakādakṣiṇāvartaśaṅkhaśilāpravālajātarūparajatavarṇā arciṣo mukhānniścārya kāścidadhastādgacchanti, kāścidupariṣṭādgacchanti |<br>
<a class='ref vai' id='vai086.006' href='#vai086.006'>Vai 086.006</a> yā adhastādgacchanti, tāḥ saṃjīvaṃ kālasūtraṃ rauravaṃ mahārauravaṃ tapanaṃ pratāpanamavīcimarbudaṃ nirarbudamaṭaṭaṃ hahavaṃ huhuvamutpalaṃ padmaṃ mahāpadmaparyantān narakān gatvā ye uṣṇanarakāsteṣu śītībhūtvā nipatanti, ye śītanarakāsteṣūṣṇībhūtvā nipatanti |<br>
<a class='ref vai' id='vai086.008' href='#vai086.008'>Vai 086.008</a> tena teṣāṃ sattvānāṃ kāraṇāviśeṣāḥ pratiprasrabhyante |<br>
<a class='ref vai' id='vai086.009' href='#vai086.009'>Vai 086.009</a> teṣāmevaṃ bhavati—kiṃ nu vayaṃ bhavanta itaścyutāḥ, āhosvidanyatropapannā iti |<br>
teṣāṃ prasādasaṃjananārthaṃ bhagavān nirmitaṃ visarjayati |<br>
<a class='ref vai' id='vai086.010' href='#vai086.010'>Vai 086.010</a> teṣāṃ nirmitaṃ dṛṣṭvā evaṃ bhavati—na hyeva vayaṃ bhavanta itaścyutāḥ, nāpyanyatropapannā iti |<br>
<a class='ref vai' id='vai086.011' href='#vai086.011'>Vai 086.011</a> api tvayamapūrvadarśanaḥ sattvaḥ, asyānubhāvenāsmākaṃ kāraṇāviśeṣāḥ pratiprasrabdhā iti |<br>
<a class='ref vai' id='vai086.012' href='#vai086.012'>Vai 086.012</a> te nirmite cittamabhiprasādya tannarakavedanīyaṃ karma kṣapayitvā devamanuṣyeṣu pratisaṃdhir gṛhṇanti yatra satyānāṃ bhājanabhūtā bhavanti |<br>
<a class='ref vai' id='vai086.013' href='#vai086.013'>Vai 086.013</a> yā upariṣṭādgacchanti, tāścāturmahārājakāyikān devāṃstrāyastriṃśān yāmāṃstuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhānapramāṇābhānābhāsvarān parīttaśubhānapramāṇaśubhāñ śubhakṛtsnānanabhrakān puṇyaprasavān bṛhatphalānabṛhānatapān sudṛśān sudarśanānakaniṣṭhaparyantān devān gatvā anityaṃ duḥkhaṃ śūnyamanātmetyuddhoṣayanti |<br>
<a class='ref vai' id='vai086.017' href='#vai086.017'>Vai 086.017</a> gāthādvayaṃ bhāṣante—<a class='ref vai' id='vai086.018' href='#vai086.018'>Vai 086.018</a> ārabhadhvaṃ niṣkrāmata yujyadhvaṃ buddhaśāsane |<br>
<a class='ref vai' id='vai086.019' href='#vai086.019'>Vai 086.019</a> dhunīta mṛtyunaḥ sainyaṃ naḍāgāramiva kuñjaraḥ (1)|<br>
<a class='ref vai' id='vai086.020' href='#vai086.020'>Vai 086.020</a> yo hyasmin dharmavinaye apramattaścariṣyati |<br>
<a class='ref vai' id='vai086.021' href='#vai086.021'>Vai 086.021</a> prahāya jātisaṃsāraṃ duḥkhasyāntaṃ kariṣyati (2)|<br>
iti |<br>
<a class='ref vai' id='vai086.022' href='#vai086.022'>Vai 086.022</a> atha tā arciṣastrisāhasramahāsāhasraṃ lokadhātumanvāhiṇḍya bhagavantameva pṛṣṭhataḥ pṛṣṭhataḥ samanugacchanti |<br>
<a class='ref vai' id='vai086.023' href='#vai086.023'>Vai 086.023</a> tadyadi bhagavānatītaṃ karma vyākartukāmo bhavati, bhagavataḥ pṛṣṭhato ’ntardhīyante |<br>
<a class='ref vai' id='vai086.024' href='#vai086.024'>Vai 086.024</a> anāgataṃ vyākartukāmo bhavati, purastādantardhīyante |<br>
narakopapattiṃ vyākartukāmo bhavati, pādatale-ntardhīyante |<br>
<a class='ref vai' id='vai086.025' href='#vai086.025'>Vai 086.025</a> tiryagupapattiṃ vyākartukāmo bhavati, pārṣṇyāmantardhīyante |<br>
pretopapattiṃ vyākartukāmo bhavati, pādāṅguṣṭhe ’ntardhīyante |<br>
<a class='ref vai' id='vai086.026' href='#vai086.026'>Vai 086.026</a> manuṣyopapattiṃ vyākartukāmo bhavati, jānunorantardhīyante |<br>
<a class='ref vai' id='vai086.027' href='#vai086.027'>Vai 086.027</a> balacakravartirājyaṃ vyākartukāmo bhavati, vāme karatale ’ntardhīyante |<br>
cakravartirājyaṃ vyākartukāmo bhavati, dakṣiṇe karatale ’ntardhīyante |<br>
<a class='ref vai' id='vai086.028' href='#vai086.028'>Vai 086.028</a> devopapattiṃ vyākartukāmo bhavati, nābhyāmantardhīyante |<br>
<a class='ref vai' id='vai086.029' href='#vai086.029'>Vai 086.029</a> śrāvakabodhiṃ vyākartukāmo bhavati, āsye ’ntardhīyante |<br>
pratyekāṃ bodhiṃ vyākartukāmo bhavati, ūrṇāyāmantardhīyante |<br>
<a class='ref vai' id='vai086.030' href='#vai086.030'>Vai 086.030</a> anuttarāṃ samyaksambodhiṃ vyākartukāmo bhavati, uṣṇīṣe ’ntardhīyante |<br>
<a class='ref vai' id='vai086.031' href='#vai086.031'>Vai 086.031</a> atha tā arciṣo bhagavantaṃ triḥ pradakṣiṇīkṛtya bhagavata ūrṇāyāmantarhitāḥ |<br>
|<br>
<a class='ref vai' id='vai086.032' href='#vai086.032'>Vai 086.032</a> athāyuṣmānānandaḥ kṛtakarapuṭo bhagavantaṃ papraccha—<a class='ref vai' id='vai086.033' href='#vai086.033'>Vai 086.033</a> nānāvidho raṅgasahasracitro vaktrāntarānniṣkasitaḥ kalāpaḥ |<br>
<a class='ref vai' id='vai087.001' href='#vai087.001'>Vai 087.001</a> <a class='ref vai' id='vai87.000' href='#vai87.000'>Vai 87.000</a>avabhāsitā yena diśaḥ samantāddivākareṇodayatā yathaiva (3)|<br>
<a class='ref vai' id='vai087.003' href='#vai087.003'>Vai 087.003</a> gāthāṃ ca bhāṣite—<a class='ref vai' id='vai087.004' href='#vai087.004'>Vai 087.004</a> vigatodbhavā dainyamadaprahīṇā buddhā jagatyuttamahetubhūtāḥ |<br>
<a class='ref vai' id='vai087.006' href='#vai087.006'>Vai 087.006</a> nākāraṇaṃ śaṅkhamṛṇālagauraṃ smitamupadarśayanti jinā jitārayaḥ (4)|<br>
<a class='ref vai' id='vai087.008' href='#vai087.008'>Vai 087.008</a> tatkālaṃ svayamadhigamya dhīra buddhyā śrotṛrṇāṃ śramaṇa jinendra kāṅkṣitānām |<br>
<a class='ref vai' id='vai087.010' href='#vai087.010'>Vai 087.010</a> dhīrābhirmunivṛṣa vāgbhiruttamābhirutpannaṃ vyapanaya saṃśayaṃ śubhābhiḥ (5)|<br>
<a class='ref vai' id='vai087.012' href='#vai087.012'>Vai 087.012</a> nākasmāllavaṇajalādrirājadhairyāḥ saṃbuddhāḥ smitamupadarśayanti nāthāḥ |<br>
<a class='ref vai' id='vai087.014' href='#vai087.014'>Vai 087.014</a> yasyārthe smitamupadarśayanti dhīrā staṃ śrotuṃ samabhilaṣanti te janaughāḥ (6)|<br>
iti |<br>
|<br>
<a class='ref vai' id='vai087.016' href='#vai087.016'>Vai 087.016</a> bhagavānāha—evametadānanda, evametat |<br>
nāhetvapratyayamānanda tathāgatā arhantaḥ samyaksambuddhāḥ smitaṃ prāviṣkurvanti |<br>
<a class='ref vai' id='vai087.017' href='#vai087.017'>Vai 087.017</a> dṛṣṭaste ānanda ayaṃ govṛṣah? dṛṣṭo bhadanta |<br>
eṣa ānanda govṛṣastathāgatasyāntike prasannacittaḥ saptame divase kālaṃ kṛtvā cātrumahārājikeṣu deveṣūpapatsyate |<br>
<a class='ref vai' id='vai087.019' href='#vai087.019'>Vai 087.019</a> vaiśravaṇasya mahārājasya putro bhaviṣyati |<br>
tataścyutvā trāyastriṃśeṣu deveṣūpapatsyate |<br>
<a class='ref vai' id='vai087.020' href='#vai087.020'>Vai 087.020</a> śakrasya devendrasya putro bhaviṣyati |<br>
tataścyutvā yāmeṣu deveṣūpapatsyate |<br>
yāmasya devasya putro bhaviṣyati |<br>
<a class='ref vai' id='vai087.021' href='#vai087.021'>Vai 087.021</a> tataścyutvā tuṣiteṣu deveṣūpapatsyate |<br>
sa tuṣitasya devasya putro bhaviṣyati |<br>
<a class='ref vai' id='vai087.022' href='#vai087.022'>Vai 087.022</a> tataścyutvā nirmāṇaratiṣu deveṣūpapatsyate |<br>
sunirmitasya devaputrasya putro bhaviṣyati |<br>
tataścyutvā parinirmitavaśavartiṣu deveṣūpapatsyate |<br>
<a class='ref vai' id='vai087.023' href='#vai087.023'>Vai 087.023</a> vaśavaratino devaputrasya putro bhaviṣyati |<br>
tadanayā saṃtatyā navanavatikalpasahasrāṇi vinipātaṃ na gamiṣyati |<br>
<a class='ref vai' id='vai087.024' href='#vai087.024'>Vai 087.024</a> tataḥ kāmāvacareṣu deveṣu divyaṃ sukhamanubhūya paścime bhave paścime nikete samucchraye paścime ātmabhāvapratilambhe manuṣyatvaṃ pratilabhya rājā bhaviṣyati aśokavarṇo nāma cakravartī caturarṇavāntavijetā dhārmiko dharmarājaḥ saptaratnasamanvāgataḥ |<br>
<a class='ref vai' id='vai087.027' href='#vai087.027'>Vai 087.027</a> tasyemānyevamrūpāṇi sapta ratnāni bhaviṣyanti |<br>
tadyathā—cakraratnaṃ hastiratnamaśvaratnaṃ maṇiratnaṃ strīratnaṃ gṛhapatiratnaṃ pariṇāyakaratnameva saptamam |<br>
<a class='ref vai' id='vai087.028' href='#vai087.028'>Vai 087.028</a> pūrṇaṃ cāsya bhaviṣyati sahasraṃ putrāṇāṃ śūrāṇāṃ vīrāṇāṃ varāṅgarūpiṇā parasainyapramardakānām |<br>
<a class='ref vai' id='vai087.029' href='#vai087.029'>Vai 087.029</a> imāmeva samudraparyantāṃ mahāpṛthivīmakhilāmakaṇṭakāmanutpīḍāmadaṇḍenāśastreṇa dharmyeṇa samayenābhinirjitya adhyāvatsyati |<br>
<a class='ref vai' id='vai087.031' href='#vai087.031'>Vai 087.031</a> so ’pareṇa samayena dānāni datvā cakravartirājyamapahāya keśaśmaśrūṇyavatārya kāṣāyāṇi vastrāṇi …ṣamyageva śraddhayā agārādanagārikāṃ pravrajya pratyekāṃ bodhiṃ sākṣātkariṣyati, aśokavarṇo nāma pratyekabuddho bhaviṣyati |<br>
<a class='ref vai' id='vai087.033' href='#vai087.033'>Vai 087.033</a> athāyuṣmānānandaḥ kṛtakarapuṭo bhagavantaṃ papraccha—kiṃ bhadanta anena govṛṣeṇa karma kṛtam yena tiryagyonāvupapannaḥ, kiṃ karma kṛtam yena divyamānuṣasukhamanubhūya <a class='ref vai' id='vai88.000' href='#vai88.000'>Vai 88.000</a>pratyekāṃ bodhimadhigamiṣyati? bhagavānāha—anenaiva ānanda govṛṣeṇa karmāṇi kṛtānyupacitāni labdhasambhārāṇi pariṇatapratyayāni oghavatpratyupasthitānyavaśyambhāvīni |<br>
<a class='ref vai' id='vai088.002' href='#vai088.002'>Vai 088.002</a> govṛṣeṇa karmāṇi kṛtānyupacitāni |<br>
<a class='ref vai' id='vai088.003' href='#vai088.003'>Vai 088.003</a> ko ’nyaḥ pratyanubhaviṣyati? na hyānanda karmāṇi kṛtānyupacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣveva skandhadhātvāyataneṣu karmāṇi kṛtāni vipacyante śubhāśubhāni ca |<br>
<a class='ref vai' id='vai088.006' href='#vai088.006'>Vai 088.006</a> na praṇaśyanti karmāṇi api kalpaśatairapi |<br>
<a class='ref vai' id='vai088.007' href='#vai088.007'>Vai 088.007</a> sāmagrīṃ prāpya kālaṃ ca phalanti khalu dehinām (7)|<br>
<a class='ref vai' id='vai088.008' href='#vai088.008'>Vai 088.008</a> bhūtapūrvamānanda atīte ’dhvani ekanavate kalpe vipaśyī nāma samyaksambuddho loka udapādi vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavān |<br>
<a class='ref vai' id='vai088.010' href='#vai088.010'>Vai 088.010</a> sa bandhumatīṃ rājadhānīmupaniśritya viharati, anyatamasmin vanaṣaṇḍe |<br>
tasya nātidūre ṣaṣṭibhikṣavaḥ prativasantyāraṇyakāḥ piṇḍapātikāḥ |<br>
<a class='ref vai' id='vai088.011' href='#vai088.011'>Vai 088.011</a> sarve ca vītarāgā vigatadveṣā vigatamohā yāvat pañcamātrāṇi dhūrtakaśatāni tena tenāhiṇḍyamānāni taṃ pradeśamanuprāptāni |<br>
<a class='ref vai' id='vai088.013' href='#vai088.013'>Vai 088.013</a> teṣāmetadabhavat—ete hi pravrajitā mahātmānah īdṛśeṣu sthāneṣvabhiramante |<br>
yadyeṣāṃ jīvitopacchedaṃ na kariṣyāmaḥ, na bhūya etasmin pradeśe svasthairvihartavyaṃ bhaviṣyati |<br>
<a class='ref vai' id='vai088.014' href='#vai088.014'>Vai 088.014</a> yadyapyete mahātmānaḥ sarvasattvahitodayapravṛttā na pareṣāmārocayiṣyanti, tathāpyeṣāṃ pradhānapuruṣā upasaṃkramiṣyanti |<br>
<a class='ref vai' id='vai088.016' href='#vai088.016'>Vai 088.016</a> te ’smākaṃ rājñaḥ samarpayiṣyanti |<br>
tatrāsmābhiścārakāvaruddhairmartavyaṃ bhaviṣyati |<br>
<a class='ref vai' id='vai088.017' href='#vai088.017'>Vai 088.017</a> kathamatra pratipattavyamiti? ekastatraiva nirghṛṇahṛdayastyaktaparalokaḥ |<br>
sa kathayati—aghātayitvā etān kutaḥ kṣema iti? taiste jīvitādvyaparopitāḥ |<br>
<a class='ref vai' id='vai088.018' href='#vai088.018'>Vai 088.018</a> te caitatkarma kṛtvā pāpakamakuśalamekanavatikalpānapāyeṣūpapannāḥ |<br>
<a class='ref vai' id='vai088.019' href='#vai088.019'>Vai 088.019</a> yadbhūyasā tu narakeṣu tiryagyonau upapannāśca santo nityaṃ śastreṇa praghātitāḥ |<br>
<a class='ref vai' id='vai088.020' href='#vai088.020'>Vai 088.020</a> tatra yo ’sau caurasteṣāṃ samādāpakaḥ, sa evāyaṃ govṛṣaḥ |<br>
tasya karmaṇo vipākena iyantaṃ kālaṃ na kadācit sugatau upapannaḥ |<br>
<a class='ref vai' id='vai088.021' href='#vai088.021'>Vai 088.021</a> yatpunaridānīṃ mamāntike cittaṃ prasāditam, tasya karmaṇo vipākena divyaṃ mānuṣaṃ sukhamanubhūya pratyekāṃ bodhimadhigamiṣyati |<br>
<a class='ref vai' id='vai088.023' href='#vai088.023'>Vai 088.023</a> evaṃ hi ānanda tathāgatānāṃ cittaprasādo ’pyacintyavipākaḥ, kiṃ punaḥ praṇidhānam |<br>
<a class='ref vai' id='vai088.024' href='#vai088.024'>Vai 088.024</a> tasmāttarhi ānanda evaṃ śikṣitavyam yatstokastokaṃ muhūrtamuhūrtamantato ’cchaṭāsaṃghātamātramapi tathāgatamākārataḥ samanusmariṣyāmītyevaṃ te ānanda śikṣitavyam |<br>
|<br>
<a class='ref vai' id='vai088.026' href='#vai088.026'>Vai 088.026</a> athāyuṣmān ānando bhagavato bhāṣitamabhyānandyānumodya bhikṣūṇāṃ purastādgāthā bhāṣate—<a class='ref vai' id='vai088.027' href='#vai088.027'>Vai 088.027</a> aho nāthasya kāruṇyaṃ sarvajñasya hitaiṣiṇaḥ |<br>
<a class='ref vai' id='vai088.028' href='#vai088.028'>Vai 088.028</a> sukṛtenaiva vātsalyam yasyedṛśamahodbhutam (8)|<br>
<a class='ref vai' id='vai088.029' href='#vai088.029'>Vai 088.029</a> āpanno hi paraṃ kṛcchraṃ govṛṣo yena mocitaḥ |<br>
<a class='ref vai' id='vai088.030' href='#vai088.030'>Vai 088.030</a> vyākṛtaśca bhave divye pratyekaśca jino hyasau (9)|<br>
iti |<br>
|<br>
<a class='ref vai' id='vai088.031' href='#vai088.031'>Vai 088.031</a> idamavocadbhagavān |<br>
āttamanasaste bhikṣavo bhāṣitamabhyanandan |<br>
|<br>
<a class='ref vai' id='vai088.032' href='#vai088.032'>Vai 088.032</a> iti śrīdivyāvadāne ’śokavarṇāvadānamekādaśamam |<br>
|</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
