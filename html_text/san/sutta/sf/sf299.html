<!DOCTYPE html>
<html>
<head>
<meta charset='UTF-8'>
<meta name='author' content='Isshi Yamada'>
<title></title>
</head>
<body>
<article id='sf297' lang='san'>
<header>
<h1>Anityatāsūtra</h1>
</header>
<p class='namo'>om namaḥ sarvajñāya ||</p>
<p><a class='ref yam' id='yam1' href='#yam1'>Yam 1</a> <span class='evam'>evam mayā śrutam</span>, ekasmin samaye bhagavān śrāvastyāṃ viharati sma <a class='ref as-sec' id='as-sec31' href='#as-sec31'>AS 31</a> jetavane ’nāthapiṇḍasyārāme mahatā bhikṣusaṃghena sārdham ardhatrayodaśabhir bhikṣuśataiḥ ||</p>
<p><a class='ref yam' id='yam2' href='#yam2'>Yam 2</a> tatra khalu bhagavān bhikṣūn āmantrayate sma | anityatā bhikṣavaḥ sarvasaṃskārā adhruvā anāsvāsikā vipariṇāmadharmānaḥ | yad yāvad bhikṣavaḥ sarvebhyaḥ saṃskārebhyo ’laṃ nirvetum alaṃ viraktum alaṃ vimoktuṃ ||</p>
<p><a class='ref yam' id='yam3' href='#yam3'>Yam 3</a> sarveṣām sattvānāṃ sarveṣāṃ bhūtānāṃ sarveṣāṃ prāṇinām āmaraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ ||</p>
<p><a class='ref yam' id='yam4' href='#yam4'>Yam 4</a> ye ’pi te bhikṣavo gṛhapatayo mahāsālakulā brāhmaṇamahāsālakulā kṣatriyo mahāsālakulā āsāṃ mahādhanā mahābhogāḥ prabhūtamaṇimā niṣkamuktāvaiḍūryaśaṃkhaśilāpravālajātarūparajatavittopakaraṇāḥ prabhūtadhanadhānyakoṣṭhāgārasannicayāḥ prabhūtadāsidāsakarmakarapauruṣeyāḥ prabhūtamitrāmātyajñātisālohitās, teṣām api maraṇāntaṃ jīvitaṃ maraṇaparyavasānaṃ nāsti jātasyāmaraṇaṃ ||</p>
<p><a class='ref yam' id='yam5' href='#yam5'>Yam 5</a> ye ’pi te bhikṣavaḥ rājānaḥ kṣatriyāś ca mūrdhnābhiṣiktā jānapadaiśvaryāsthāmavīryam anuprāptā mahāntaṃ pṛthvīmaṇḍalam abhinirjityāvasanti, teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ || <a class='ref as-sec' id='as-sec32' href='#as-sec32'>AS 32</a></p>
<p><a class='ref yam' id='yam6' href='#yam6'>Yam 6</a> ye ’pi te bhikṣava ṛṣayo vānaprasthāḥ pramuktaphalāhārāḥ pramuktaphalabhojinaḥ pramuktaphalena yāpanti, teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ ||</p>
<p><a class='ref yam' id='yam7' href='#yam7'>Yam 7</a> ye ’pi te bhikṣavaḥ kāmāvacarā devāś cāturmahārājikā devās trayastriṃśā devā yāmā devās tuṣitā devā nirmāṇaratayo devāḥ paranirmitavaśavartino devās, teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ ||</p>
<p><a class='ref yam' id='yam8' href='#yam8'>Yam 8</a> ye ’pi te bhikṣavo rūpino devāḥ, prathamadhyānalābhino brahmakāyikā brahmapurohitā brahmapārṣadyā mahābrahmāṇā, dvitīyadhyānalābhinaḥ parittaśubhā apramāṇaśubhā ābhāsvarās, tṛtīyadhyānalābhinaḥ parittaśubhā apramāṇaśubhāḥ śubhakṛtsnāś, caturthadhyānalābhino ’nabhrakāḥ puṇyaprasavā vṛhatphalā asaṃjñisattvā avṛhā <a class='ref as-sec' id='as-sec33' href='#as-sec33'>AS 33</a> atapāḥ sudarśāḥ sudarśanā akaniṣṭhāś ca devās, teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ ||</p>
<p><a class='ref yam' id='yam9' href='#yam9'>Yam 9</a> ye ’pi te bhikṣavo ’rūpino devā ākāśānantyāyatanopagā vijñānānantyāyatanopagā ākiṃcityāyatanopagā naivasaṃjñānāsaṃjñāyatanopagāś ca devāś ca, teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ | traidhātukam idaṃ ||</p>
<p><a class='ref yam' id='yam10' href='#yam10'>Yam 10</a> ye ’pi te bhikṣavo ’rhantaḥ kṣīṇāśravā kṛtakṛtyāḥ kṛtakaraṇīyā apahṛtabhārā anuprāptasvakārthāḥ parikṣīṇabhavasaṃyojanāḥ samyagājñāsuvimuktacittāḥ sarvacetovasiparamapāramitāprāptās, teṣām api kāyā nikṣepaṇadharmāḥ ||</p>
<p><a class='ref yam' id='yam11' href='#yam11'>Yam 11</a> ye ’pi te bhikṣavaḥ pratyekabuddhāḥ khaḍgaviṣāṇakalpā ekam ātmānaṃ damanti ekam ātmānaṃ śamayanti ekam ātmānaṃ parinirvāpayanti, teṣām apy ayaṃ kāyo nikṣepaṇadharmaḥ ||</p>
<p><a class='ref yam' id='yam12' href='#yam12'>Yam 12</a> ye ’pi te bhikṣavas tathāgatā arhantaḥ samyaksaṃbuddhā daśabalabalinaḥ udārārṣabhāḥ samyaksiṃhanādanādinaś caturvaiśāradyaṃ, dharmārohaṇavaiśāradyaṃ sarvadharmadeśanāvaiśāradyaṃ nirvāṇamārgāvatāraṇavaiśāradyaṃ āśravajñānaprahāṇavaiśāradyaṃ, viśadādṛḍhanārāyaṇasaṃhatakāyās, <a class='ref as-sec' id='as-sec34' href='#as-sec34'>AS 34</a> teṣām apy ayam kāyo nikṣepaṇadharmaḥ ||</p>
<p><a class='ref yam' id='yam13' href='#yam13'>Yam 13</a> tadyathāpi nāma bhikṣavaḥ kumbhākārakṛtāni bhāṇḍā āmāni vā pakvāni vā bhedanaparyantāni bhedanaparyavasāny, evam eva bhikṣavaḥ sarveṣāṃ sattvānāṃ sarveṣāṃ bhūtānāṃ sarveṣāṃ prāṇināṃ maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ ||</p>
<p><a class='ref yam' id='yam14' href='#yam14'>Yam 14</a> idam avocad bhagavān, idam uktvā sugato hy athāparāvocat śāstā |</p>
<blockquote class='gatha'>
<p>anityā vata saṃskārā utpādavyayadharminaḥ |<br>
utpadya hi nirūdhyante teṣāṃ vyupaśamaḥ sukhaṃ ||</p>
<p>yathāhi kumbhakāreṇa mṛttikābhājanaṃ kṛtaṃ |<br>
sarvam bhedanaparyantaṃ sattvānāṃ jīvitaṃ tathā ||</p>
<p>yathā phalānāṃ pakvānāṃ śaśvat patanato bhayaṃ |<br>
tathā saṃskārajāḥ sattvānāṃ nityaṃ maraṇato bhayaṃ ||</p>
<p>sarve kṣayāntā nicayāḥ patanāntāḥ samucchrayāḥ |<br>
saṃyogāś ca viyogāntā maraṇāntaṃ hi jīvitaṃ || <a class='ref as-sec' id='as-sec35' href='#as-sec35'>AS 35</a></p>
</blockquote>
<p><a class='ref yam' id='yam15' href='#yam15'>Yam 15</a> idam avocad bhagavān āttamanas te ca bhiksavas te ca parṣado bhagavato bhāṣitam abhyanandan ||</p>
<p class='endsutta'>ity āryānityatāsūtraṃ samāptaṃ ||</p>
<footer>
<p>Based on the edition by Isshi <span class='author'>Yamada</span>. <cite class='article' translate='no'>“Anityatāsūtra”</cite>, Journal of Indian and Buddhist Studies [= IBK], 20,2 (<span class='publication-date'>1972</span>), pp. 996–1001 (30–35).</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/anitysuu.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Based on two Sanskrit manuscripts:</p>
<p>A: The manuscript preserved in the Library of the Royal Asiatic Society, London.<br>
Hodgson Collection, Ms. No. 55 (H. 147).<br>
Folio Nos.60a2–62al.</p>
<p>B: The manuscript preserved in the Tokyo University Library, Tokyo.<br>
Kawaguchi and Takakusu Collection, Ms. No. 416.<br>
Folio Nos. 46a3–47b4.</p>
<p><i>Cf.</i> Chinese translation:<br>
Fu Shuo Chu Hsing Yu Wei Ching translated by Fa T’ien<br>
Taisho Tripiṭaka No. 758, Vol. 17, p. 600b3–c23.</p>
<p><i>Cf.</i> Tibetan translation:<br>
Mi rTag pa Ñid kyi mDo,<br>
Tibetan Tripiṭaka No. 976, Vol. 39, pp. 68–9,<br>
Su 165b3–67a2.</p>
<p>Note: All the verses used here are found in the Udānavarga (<cite class='book' translate='no'>Sanskrittexte aus den Turfanfunden X</cite>, herausgegeben von <span class='author'>F. Bernhard</span>, Bd. I, Göttingen 1965), Anityavarga, verses Nos. 3, 12, 11 and 22.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
