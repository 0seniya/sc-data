<!DOCTYPE html>
<html>
<head>
<meta charset="UTF-8">
<meta name="author" content="P.L. Vaidya, J.S. Speyer">
<title></title>
</head>
<body>
<div id="text" lang="san">
<section class="sutta" id="avs44">
<article>
<div class="hgroup">
<p class="division">Avadānaśatakam<a class="pts-cs" id="pts-cs225"></a> |</p>
<p class="vagga">paṃcamo vargaḥ |</p>
<h1>44. varcaghaṭaḥ</h1>
</div>
<p>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho rājagṛham upaniśritya viharati veṇuvane kalandakanivāpe | athāyuṣmān mahāmaudgalyāyanaḥ pūrvāhṇe nivāsya pātracīvaram ādāya rājagṛhaṃ piṇḍāya prāvikṣat<a class="pts-cs" id="pts-cs225"></a> | rājagṛhaṃ piṇḍāya caritvā kṛtabhaktakṛtyaḥ paścādbhaktapiṇḍapātapratikrāntaḥ pātracīvaraṃ pratisamarpya yena gṛdhrakūṭaḥ parvatas tenopasaṃkrāntaḥ | upasaṃkramya gṛdhrakūṭaṃ parvatam avagāhyānyatarad vṛkṣamūlaṃ niśritya niṣaṇṇo divāvihārāya | athāyuṣmān mahāmaudgalyāyanaḥ pretīm ādrakṣīd dagdhasthūṇāsadṛśīṃ nagnāṃ svakeśasaṃchannāṃ sūcīchidropamamukhīṃ parvatopamakukṣim ādīptāṃ pradīptāṃ prajvalitām ekajvālībhūtāṃ dhmāyantīm ārtasvaraṃ kradantīṃ tṛṣārtāṃ duḥkhāṃ tīvrāṃ kharāṃ kaṭukām amanāpāṃ vedanāṃ vedayamānām<a class="pts-cs" id="pts-cs225"></a> | durgandhāṃ paramadurgandhāṃ varcaḥsadṛśīṃ varcohārāṃ tad api kṛcchreṇāsādayantīm<a class="pts-cs" id="pts-cs225"></a> | dṛṣṭvā ca punar āyuṣmān mahāmaudgalyāyanaḥ saṃvignaḥ | pretīṃ ca papraccha:</p>
<p>kiṃ tvayā prakṛtaṃ pāpaṃ yasya te īdṛśaṃ phalam iti |</p>
<p>pretī āha: pāpakāriṇy <span class="add">MS:</span> <span class="corrected">prāgapakāriṇy</span> ahaṃ bhadanta mahāmaudgalyāyana | etam ārthaṃ buddhaṃ bhagavantaṃ pṛccha | sa te asmākīnāṃ karmaplotiṃ vyākari<span class="var" title="Speyer: -ṣyatīti">ṣyati</span> | yāṃ śrutvānye ’pi satvāḥ pāpakarmaṇaḥ prativiraṃsyantīti | athāyuṣmān mahāmaudgalyāyano yena bhagavāṃs tenopasaṃkrāntaḥ ||</p>
<p>tena khalu punaḥ samayena bhagavān pratisaṃlayanād vyutthāya catasṛṇāṃ parṣadāṃ madhuramadhuraṃ dharmaṃ deśayati kṣaudraṃ madhv ivāneḍakam<a class="pts-cs" id="pts-cs225"></a> | anekaśatā ca parṣad bhagavataḥ sakāśān <span class="supplied">madhura</span>madhuraṃ dharmaṃ śṛṇoty anijyamānair indriyaiḥ | tato buddhā bhagavantaḥ pūrvālāpinaḥ priyālāpinaḥ ehīti svāgatavādinaḥ smitapūrvaṃgamāś ca | tatra bhagavān āyuṣmantaṃ mahāmaudgalyāyanam idam avocat<a class="pts-cs" id="pts-cs225"></a>: ehi maudgalyāyana svāgataṃ te, kutas tvam etarhy āgacchasīti | maudgalyāyana āha: āgacchāmy ahaṃ bhadanta pretacārikāyāḥ | tatrāhaṃ pretīm adrākṣaṃ dagdhasthūṇāsadṛśīṃ nagnāṃ svakeśasaṃchannāṃ sūcīchidropamamukhīṃ parvatopamakukṣim ādīptāṃ pradīptāṃ prajvalitām ekajvālībhūtām ārtasvaraṃ krandantīṃ duḥkhāṃ tīvrāṃ kharāṃ kaṭukām amanāpāṃ vedanāṃ vedayamānām<a class="pts-cs" id="pts-cs225"></a> | darśanamātreṇa cāsyā nadyudapānāni śuṣyanti | yadā devo varṣati, tadā tasyā upari savisphuliṅgam aṅgāravarṣaṃ patati, durgandhāṃ paramadurgandhāṃ varcaḥsadṛśāṃ ca varcāhārāṃ tad api kṛcchreṇāsādayantīm<a class="pts-cs" id="pts-cs225"></a> | āha ca:</p>
<blockquote class="gatha">
<p><span class="supplied">nagnā svakeśasaṃchannā asthiyantravaducchritā |</span></p>
<p>ārtasvaraṃ krandamānā duḥkhāṃ vindati vedanām<a class="pts-cs" id="pts-cs225"></a> || <a class="gn" id="44.1"></a><a class="vai58" id="113"></a></p>
</blockquote>
<p>yena hi varcadhānāni tena dhāvati duḥkhitā<br>
varcaḥ pāsyāmi bhokṣye ca tac ca duḥkhena labhyate || <a class="gn" id="44.2"></a></p>
<p>kiṃ tayā prakṛtaṃ pāpaṃ martyaloke sudāruṇam<a class="pts-cs" id="pts-cs225"></a><br>
yena evaṃvidhaṃ duḥkham anubhavati bhayānakam<a class="pts-cs" id="pts-cs225"></a> || <a class="gn" id="44.3"></a></p>
<p>bhagavān āha: pāpakāriṇī maudgalyāyana sā pretī | icchasi tasyāḥ karmaplotiṃ śrotum<a class="pts-cs" id="pts-cs225"></a>? evaṃ bhadanta | tena hi maudgalyāyana śṛṇu, sādhu ca suṣṭhu ca manasi kuru, bhāṣiṣye ||</p>
<p>bhūtapūrvaṃ maudgalyāyana vārāṇasyāṃ nagaryām anyatamaḥ pratyekabuddho hīnadīnānukampī prāntaśayanāsanasevī ca | sa vyādhito vārāṇasīṃ piṇḍāya prāviśati | yāvad asya vaidyena sāṃpreyaṃ bhojanam upadiṣṭam<a class="pts-cs" id="pts-cs225"></a> | sa yenānyatamasya śreṣṭhino niveśanaṃ tenopasaṃkrāntaḥ | tena ca śreṣṭhinā dṛṣṭaḥ pṛṣṭaś ca: kena te ārya prayojanam iti | tenoktaṃ kulasāṃpreyeṇa bhojaneneti | tataḥ śreṣṭhinā vadhvā ājñā dattā: āryāya sāṃpreyaṃ bhojanaṃ dātavyam iti | atha tasyā vadhvā mātsaryam utpannam<a class="pts-cs" id="pts-cs225"></a>: yady aham asmai adya bhojanaṃ pradāsyāmi, śvo bhūya āgamiṣyatīti | tayā ekāntam apasṛtya varcasaḥ pātraṃ pūrayitvā upari bhaktena pracchādya tasmai pratyekabuddhāya dattam<a class="pts-cs" id="pts-cs225"></a> | asamanvāhṛtya śrāvakapratyekabuddhānāṃ jñānadarśanaṃ na pravartate | tena pratigṛhītam<a class="pts-cs" id="pts-cs225"></a> | pratigṛhya saṃlakṣitaṃ yathaitad durgandham<a class="pts-cs" id="pts-cs225"></a> | nūnam anayā amedhyasya pūritam iti | tato ’sau mahātmā tadekānte chorayitvā prakrāntaḥ ||</p>
<p>bhagavān āha: kiṃ manyase maudgalyāyana yāsau tena kālena tena samayena śreṣṭhivadhukā, iyaṃ sā pretī | yad upādāyānayā tādṛkpāpaṃ kṛtam<a class="pts-cs" id="pts-cs225"></a> | tataḥ prabhṛti nityaṃ narakatiryakpreteṣūpapadyate, nityaṃ ca varcāhārā | tasmāt tarhi te maudgalyāyana mātsaryaprahāṇāya vyāyantavyaṃ yathā ete doṣā na syur ye tasyāḥ pretyā | evaṃ maudgalyāyana śikṣitavyam<a class="pts-cs" id="pts-cs225"></a> ||</p>
<p>idam avocad bhagavān | āttamanā āyuṣmān mahāmaudgalyāyano ’nye ca devāsuragaruḍakinnaramahoragādayo bhagavato bhāṣitam abhyanandan<a class="pts-cs" id="pts-cs225"></a> ||</p>
</article>
<aside id="metaarea">
<p>Based on the following editions:<br>
Ed. P.L. <span class="author">Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class="author">Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href="http://gretil.sub.uni-goettingen.de/gretil/1_sanskr/4_rellit/buddh/avsata_u.htm" target="_blank"><abbr title="Göttingen Register of Electronic Texts in Indian Languages">GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṃ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
