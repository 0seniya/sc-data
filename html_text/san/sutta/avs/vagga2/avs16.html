<!DOCTYPE html>
<html>
<head>
<meta charset="UTF-8">
<meta name="author" content="P.L. Vaidya, J.S. Speyer">
<title></title>
</head>
<body>
<div id="text" lang="san">
<section class="sutta" id="avs16">
<article>
<div class="hgroup">
<p class="division">Avadānaśatakam<a class="pts-cs" id="pts-cs225"></a> |</p>
<p class="vagga">dvitīyo vargaḥ |</p>
<h1>16. pāñcavārṣikam<a class="pts-cs" id="pts-cs225"></a></h1>
</div>
<p>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho rājagṛham upaniśritya viharati sma veṇuvane kalandakanivāpe | yadā devadattena mohapuruṣeṇa bhagavacchāsane ’narthasahasrāṇi kṛtāni, na ca śakitaṃ bhagavato romeñjanam api kartum<a class="pts-cs" id="pts-cs225"></a>, tadā rājānam ajātaśatrum āmantritavān<a class="pts-cs" id="pts-cs225"></a>: kriyatāṃ rājagṛhe kriyākāro na kenacic chramaṇasya gautamasyopasaṃkramitavyam<a class="pts-cs" id="pts-cs225"></a>, piṇḍakena vā pratipādayitavyaḥ | evam ayam alabdhalābho ’labdhasaṃmāno niyatam anyadeśaṃ saṃkrāntiṃ kariṣyatīti | rajñā tathā kāritam<a class="pts-cs" id="pts-cs225"></a> | tatra ye upāsakā dṛṣṭasatyās te rodituṃ pravṛttāḥ: hā kaṣṭam anāthībhūtaṃ rājagṛhanagaraṃ yatra hi <span class="var" title="Speyer: nāmodumbarapuṣpadurlabhaprādurbhāvaṃ">nābhodumbarapuṣpadurlabhaprādurbhāvaṃ</span> buddhaṃ bhagavantam āsādya tasya na śakyate saṃgrahaḥ kartum iti | eṣa śabdaḥ śrutiparaṃparayā bhikṣubhiḥ śrutaḥ | tata āyuṣmatānandena yathāśrutaṃ bhagavato niveditaḥ | bhagavān āha: alpotsukas tvam ānanda bhava, tathāgatā evātra kālajñāḥ | api tu yāvac chāsanaṃ me tāvac chrāvakāṇām upakaraṇavaikalyaṃ na bhaviṣyati prāg evedānīm iti ||</p>
<p>atrāntare śakrasya devānām indrasyādhastāj jñānadarśanaṃ pravartate | sa paśyati bhagavacchāsanasyaivaṃvidhāṃ vikṛtim<a class="pts-cs" id="pts-cs225"></a> | sahadarśanād eva dāyakadānapatīnāṃ utsāhasaṃjananārthaṃ buddhotpādasya māhātmyasaṃjananārtham ajātaśatror devadattasya ca madadarpacchittyartham ātmanaś ca prasādasaṃjananārthaṃ sakalaṃ rājagṛham udāreṇāvabhāsenāvabhāsyoccaiḥśabdham udāritavān: eṣo ’ham adyāgreṇa bhagavantaṃ saśrāvakasaṃghaṃ divyaiś cīvarapiṇḍapātaśayanāsanaglānapratyayabhaiṣajyapariṣkārair upasthāsyāmi | ity uktvā yena <a class="vai58" id="41"></a> bhagavāṃs tenopasaṃkrāntaḥ | upasaṃkramya bhagavataḥ pādau śirasā vanditvaikānte sthitaḥ | atha śakro devendro bhagavantam idam avocat: adhivāsayatu me bhagavān asminn eva rājagṛhe nagare | ahaṃ bhagavantam upasthāsyāmi cīvarapiṇḍapātaśayanāsanaglānapratyayabhaiṣajyapariṣkārair iti | bhagavān āha: alaṃ kauśika kṛtam etad yāvad eva cittam abhiprasannam<a class="pts-cs" id="pts-cs225"></a> | bahavo hi loke puṇyakāmā iti | śakraḥ prāha: adhivāsayatu me bhagavān pañca varṣāṇi | tathāgatasyārthe pañcavārṣikaṃ kariṣyāmīti | bhagavān āha: alaṃ kauśika kṛtam etad yāvac cittam abhiprasannam<a class="pts-cs" id="pts-cs225"></a> | bahavo hi loke puṇyakāmā iti | śakraḥ prāha: adhivāsayatu me bhagavān pañca divasān iti | tato bhagavān svapuṇyabalapratyakṣīkaraṇārthaṃ śakrasya ca devendrasyānugrahārtham anāgatapañcavārṣikaprabandhahetoś cādhivāsitavāṃs tūṣṇībhāvena ||</p>
<p>atha śakro devendro bhagavas tūṣṇībhāvenādhivāsanāṃ viditvā tad veṇuvanaṃ vaijayantaṃ prāsādaṃ pradarśitavān<a class="pts-cs" id="pts-cs225"></a>, divyāni cāsanāni, divyāḥ puṣkaraṇīr divyaṃ ca bhojanam<a class="pts-cs" id="pts-cs225"></a> | atha bhagavān prajñapta eva āsane niṣaṇṇaḥ | tataḥ śakro devendraḥ sukhopaniṣaṇṇaṃ buddhapramukhaṃ bhikṣusaṃghaṃ viditvā anekadevatāsahasraparivṛtaḥ svahastaṃ saṃtarpayati saṃpravārayati | anekaparyāyeṇa svahastaṃ saṃtarpya saṃpravārya bhagavantaṃ bhuktavantaṃ viditvā dhautahastam apanītapātraṃ nīcataram āsanaṃ gṛhītvā bhagavataḥ purastān niṣaṇṇo dharmaśravaṇāya | tato bhagavān śakraṃ devendraṃ saparivāraṃ dharmyayā kathayā saṃdarśayati samādāpayati samuttejayati saṃpraharṣayati | paśyati ca rājā ajātaśatrur upariprāsādatalagataḥ san bhagavato veṇuvane evaṃvidhāṃ pūjāṃ<a class="pts-cs" id="pts-cs225"></a> | dṛṣṭvā ca punar vipratisārajāto mahāntaṃ prasādaṃ praveditavān<a class="pts-cs" id="pts-cs225"></a> | rājagṛhanivāsinaś ca paurā dharmavegapṛaptā rājānam upasaṃkramyaivam ūcuḥ: muṣyante deva mahārāja rājagṛhanivāsinaḥ paurāḥ, yatra nāma devāḥ pramattāḥ santaḥ pramādavihāriṇo divyān viṣayān apahāya bhagavantaṃ pūjayanti | sādhu deva ughāṭyatāṃ kriyākāra iti ||</p>
<p>tato rājñā ajātaśatruṇā kriyākāram udghāṭya rājagṛhe nagare ghaṇṭāvaghoṣaṇaṃ kāritam<a class="pts-cs" id="pts-cs225"></a>: kriyatāṃ bhagavataḥ satkāro yathāsukham iti | tato rājagṛhanivāsinaḥ paurāḥ saparivārā hṛṣṭatuṣṭapramuditā udagraprītisaumanasyajātāḥ puṣpagandhamālyāny ādāya bhagavantaṃ darśanāyopasaṃkrāntāḥ | tato devair manuṣyaiś ca bhagavato mahān satkāraḥ kṛtaḥ, bhagavatā ca tad adhiṣṭhānaṃ devamanuṣyāṇāṃ tādṛśī caturāryasatyasaṃprativedhikī dharmadeśanā kṛtā, yāṃ śrutvā anekair devamanuṣyaiḥ satyadarśanaṃ kṛtam<a class="pts-cs" id="pts-cs225"></a> ||</p>
<p>bhikṣavo bhagavataḥ pūjāṃ dṛṣṭvā saṃśayajātā buddhaṃ bhagavantaṃ papracchuḥ: āścaryaṃ bhadanta yad bhagavataḥ śāsane evaṃvidha utsava iti | bhagavān āha: tathāgatenaivaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāni oghavat pratyupasthitāny avaśyaṃbhāvīni | mayaitāni karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, <a class="vai58" id="42"></a> na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca;</p>
<blockquote class="gatha">
<p>na praṇaśyanti <span class="var" title="karmāṇy api kalpaśatair api">karmāṇi kalpakoṭiśatair api</span> | </p>
<p>sāmagrīṃ prāpya kālaṃ ca phalanti khalu dehinām<a class="pts-cs" id="pts-cs225"></a> || <a class="gn" id="16.1"></a></p>
</blockquote>
<p>bhūtapūrvaṃ bhikṣavo ’tīte ’dhvani ratnaśailo nāma samyaksaṃbuddho loka udapādi tathāgato ’rhan samyaksaṃbuddho vidyācaraṇasaṃpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṃ buddho bhagavān<a class="pts-cs" id="pts-cs225"></a> | sa janapadacārikāṃ carann anyatamāṃ rājadhānīm anuprāptaḥ | tasyāṃ ca rājadhānyāṃ dharmabuddhir nāma rājā rājyaṃ kārayati tasyāṃ ca rājadhānyāṃ mahatī ītiḥ | tatas tena rājñā ītipraśamanahetor bhagavān śrāvakasaṃghatraimāsye bhaktenopanimantritaḥ |trāyāṇāṃ māsānām atyayena sā ītiḥ praśāntā | tato rājño nāgaraiś cāvarjitamānasais tathāgatasya saśrāvakasaṃghasya pañcavārṣikaṃ kṛtam<a class="pts-cs" id="pts-cs225"></a> | āha ca:</p>
<blockquote class="gatha">
<p>rājabhūtena ānanda ratnaśailo mahādyutiḥ<br>
avīṣṭaḥ śāntikāmena akārṣīt pañcavārṣikam<a class="pts-cs" id="pts-cs225"></a> || <a class="gn" id="16.2"></a> iti ||</p>
</blockquote>
<p>kiṃ manyadhve bhikṣavo yo ’sau tena kālena tena samayena rājā babhūva, ahaṃ saḥ | yan mayā ratnaśailasya tathāgatasya pañcavārṣikaṃ kṛtam<a class="pts-cs" id="pts-cs225"></a>, tena me saṃsāre mahatsukham anubhūtam<a class="pts-cs" id="pts-cs225"></a> | taddhaitukaś cedānīṃ tathāgatasyaivaṃvidhaḥ satkāraḥ | parinirvṛtasya ca me śāsane anekāni pañcavārṣikaśatāni bhaviṣyati | tasmāt tarhi bhikṣava evaṃ śikṣitavyam: yac chāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṃ vo bhikṣavaḥ śikṣitavyam<a class="pts-cs" id="pts-cs225"></a> ||</p>
<p>idam avocad bhagavān | āttamanasas te ca bhikṣavo bhagavato bhāṣitam abhyanandan<a class="pts-cs" id="pts-cs225"></a> ||</p>
</article>
<aside id="metaarea">
<p>Based on the following editions:<br>
Ed. P.L. <span class="author">Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class="author">Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href="http://gretil.sub.uni-goettingen.de/gretil/1_sanskr/4_rellit/buddh/avsata_u.htm"><abbr title="Göttingen Register of Electronic Texts in Indian Languages">GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṃ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
