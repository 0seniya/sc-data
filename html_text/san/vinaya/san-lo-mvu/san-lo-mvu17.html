<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu17' lang='san'>
<header>
<ul>
<li class='division'>Mahāvastu</li>
</ul>
<h1>17. The Tenth Bhūmi</h1>
</header>
<p><a class='ref sc' id='sc1' href='#sc1'>SC 1</a><a class='ref sen' id='sen1.142' href='#sen1.142'>Sen 1.142</a> evam ukte āyuṣmān mahākāśyapa āyuṣmantaṃ mahākātyāyanam uvāca || ye punar bhojinaputra bodhisatvāḥ paripiṇḍatakuśalamūlāḥ kṛtakarmāṇaḥ navamāṃ bhūmiṃ samatikramya daśamāṃ bhūmiṃ paripūrayitvā tuṣitabhavanam upagamya manujabhavam abhikāṃkṣamāṇāḥ mātuḥ kukṣim avataranti apunāvartam evam ādīni kṛtvā saṃkīrtaya paramapudgalānām āścaryādbhutadharmā asādhāraṇā pratyekabuddhādibhiḥ vaśibhūtagaṇādibhiś ca śaikṣapṛthagjanādibhiś ceti || evam ukte mahākātyāyana āyuṣmantaṃ mahākāśyapam uvāca || garbhāvakrāntisaṃpannāś ca samyaksaṃbuddhā bhavanti | garbhasthitisaṃpannāś ca jātisaṃpannāś ca | janetrīsaṃpannāś ca bhavanti samyaksaṃbuddhā | abhiniṣkramaṇasaṃpannāś ca bhavanti samyaksaṃbuddhāḥ | vīryasaṃpannāś ca bhavanti samyaksaṃbuddhāḥ | jñānādhigamanasaṃpannāś ca bhavanti samyaksaṃbuddhāḥ ||</p>
<p><a class='ref sc' id='sc2' href='#sc2'>SC 2</a>kathaṃ bho dhutadharmadhara garbhāvakrāntisaṃpannāḥ samyaksaṃbuddhā bhavanti ||</p>
<blockquote class='gatha'>
<p><a class='ref sc' id='sc3' href='#sc3'>SC 3</a>tuṣitabhavanā śirighano purimakuśalamūlasaṃcayo vīraḥ |<br>
avalokayati atiśayen’ olokitāni cyavanakāle ||</p>
<p><a class='ref sc' id='sc4' href='#sc4'>SC 4</a>cintayati evaṃ hitakaro cintām arthāvahāṃ naramarūṇāṃ |<br>
amaravarasaṃparivṛto devagaṇagurur mahāpuruṣo ||</p>
<p><a class='ref sc' id='sc5' href='#sc5'>SC 5</a>cyavituṃ samayo khu dāni me saṃprati satvā mahāndhakāragatā |<br>
hatanayanā kaluṣanayanā māṃ prāpya tasmād vīmucyante ||</p>
<p><a class='ref sc' id='sc6' href='#sc6'>SC 6</a><a class='ref sen' id='sen1.143' href='#sen1.143'>Sen 1.143</a> kā dāni śīlasaṃvare evaṃ nārī ratā upaśame ca |<br>
agrakulīnā suvacā tyāgarucimārdavavatī ca ||</p>
<p><a class='ref sc' id='sc7' href='#sc7'>SC 7</a>tejasvinī ca <span class='gap'>+ + +</span> kā nu khalu hatatamarāgadoṣā ca |<br>
rūpaguṇapāramigatā ahīnavṛttā vipulapuṇyā ||</p>
<p><a class='ref sc' id='sc8' href='#sc8'>SC 8</a>kā māṃ samarthā dhārayituṃ daśa māsāṃ kā ca pratyarahasaukhyā |<br>
bhave mama kā nu jananī kukṣim aham upaimi kasyādya ||</p>
<p><a class='ref sc' id='sc9' href='#sc9'>SC 9</a>paśyati vilokayanto rājño śuddhodanasya orodhe |<br>
nārīm amaravadhunibhāṃ vidyullatānibhāṃ atha māyāṃ ||</p>
<p><a class='ref sc' id='sc10' href='#sc10'>SC 10</a>so tāṃ niśāmya jananīm āmantrayati amarān* cyaviṣyāmi |<br>
antimam upetya vāsaṃ garbhe suramānuṣahitārthaṃ ||</p>
<p><a class='ref sc' id='sc11' href='#sc11'>SC 11</a>taṃ avaca devasaṃgho kṛtāṃjalipuṭo varābharaṇadhārī |<br>
ṛdhyatu uttamapudgala praṇidhi tava ahīnaguṇapuṇyā ||</p>
<p><a class='ref sc' id='sc12' href='#sc12'>SC 12</a>vayam api lokahitā bahu manoramāṃ ośiritvā kāmaratiṃ |<br>
pūjārtham aninditasya manuṣyaloke vasiṣyāmo ||</p>
<p><a class='ref sc' id='sc13' href='#sc13'>SC 13</a>kiṃ cāpi viprayogaṃ tvayā na icchāma bhūtasaṃghaguru |<br>
api tu aravindanayanā bhaviṣyasi gatī naramarūṇāṃ ||</p>
</blockquote>
<p><a class='ref sc' id='sc14' href='#sc14'>SC 14</a><a class='ref sen' id='sen1.144' href='#sen1.144'>Sen 1.144</a> evaṃ khalu bho dhutadharmadhara samyasaṃbuddhā garbhāvakrāntisaṃpannāś ca bhavanti ||</p>
<p><a class='ref sc' id='sc15' href='#sc15'>SC 15</a>kathaṃ ca bho dhutadharmadhara samyaksaṃbuddhā garbhasthitisaṃpannā bhavanti || bodhisatvāḥ khalu bho dhutadharmadhara mātuḥ kukṣigatā mātur yoniṃ niśrāya tiṣṭhanti | mātuḥ pṛṣṭhaṃ niśrāya tiṣṭhanti | mātur udaraṃ niśrāya tiṣṭhanti | mātuḥ pārśvaṃ niśrāya tiṣṭhanti || viṣṭambhitayā bho dhutadharmadhara kusūtraṃ pravāḍavaiḍūryamaṇim upālambya na kvacid upalabhyate pradeśas tu asti sarvaśas tathā bodhisatvā mātuḥ kukṣau na tiṣṭhanti tiṣthanti ca | bodhisatvaṃ punaḥ khalu bho dhutadharmadhara mātuḥ kukṣigataṃ devasaṃghāḥ upasaṃkramya pṛcchanti prahvāḥ kṛtāṃjalipuṭāḥ sumuhūrtaṃ sudivasaṃ prītamanasaḥ | tāṃ ca devasaṃghān tathā pṛcchamānāṃ bodhisatvā pratyabhinandanti dakṣiṇakaram utkṛṣya mātaraṃ ca na bādhanti || na kho punar bho dhutadharmadhara bodhisatvā mātuḥ kukṣigatā utkuṭakena pārśvena vā yathā kathaṃcid vā sthitā bhavanti | atha khalu bho dhutadharmadhara bodhisatvāḥ paryaṅkam ābhuṃjitvā niṣaṇṇā bhavanti mātaraṃ ca na bādhanti || bodhisatvāḥ kho punar bho dhutadharmadhara mātuḥ kukṣigatā ca santo bhavavādikathāṃ kathayanti kuśalamūlata iti || bodhisatvasya khalu punar bho dhutadharmadhara mātuḥ kukṣigatasya pūjārthaṃ satatasamitaṃ divyāni tūryāṇi vādyanti na kadācid divā vā rātrau vā tiṣṭhanti || bodhisatvaṃ ca bho dhutadharmadhara <a class='ref sen' id='sen1.145' href='#sen1.145'>Sen 1.145</a> mātuḥ kukṣigataṃ pūjārthaṃ apsaraśatasahasrāṇi sandarśayanti divyaṃ puṣpavarṣaṃ divyaṃ cūrṇavarṣaṃ noparamante kadācit* || mātuḥ kukṣim ādau kṛtvā bodhisatvānāṃ yāvat parinirvṛtā daśabalā ca divyā ca agurudhūpā noparamanti || na khalu bho dhutadharmadhara bodhisatvā mātāpitṛnirvṛttā bhavanti | atha khalu svaguṇanirvṛttā upapādukā bhavanti || tatredam ucyate ||</p>
<blockquote class='gatha'>
<p><a class='ref sc' id='sc16' href='#sc16'>SC 16</a>atha sā kamaladalanayana anubaddhā gandharvabahubhi śyāmā |<br>
sahitaṃ pi taṃ sumadhuraṃ śuddhodanam abravīt* māyā ||</p>
<p><a class='ref sc' id='sc17' href='#sc17'>SC 17</a>eṣā samādiyāmi prāṇehi ahiṃsaṃ brahmacaryaṃ ca |<br>
viramāmi cāpy adinnā madyād anibaddhavacanāc ca ||</p>
<p><a class='ref sc' id='sc18' href='#sc18'>SC 18</a>paruṣavacanāc ca naravara prativiramāmi tathaivaṃ paiśunyā |<br>
anṛtavacanāc ca narapati viramāmi ayaṃ mama chando ||</p>
<p><a class='ref sc' id='sc19' href='#sc19'>SC 19</a>parakāmeṣu ca īrṣyāṃ na saṃjaneṣyaṃ nāpi abhidrohaṃ |<br>
bhūteṣu maitracittā mithyādṛṣṭiṃ ca vijahāmi ||</p>
<p><a class='ref sc' id='sc20' href='#sc20'>SC 20</a>ekādaśaprakāraṃ śīlaṃ sevāmy ahaṃ pṛthivīpāla |<br>
rajanīm imām anūnām evaṃ me jāyate chando ||</p>
<p><a class='ref sc' id='sc21' href='#sc21'>SC 21</a>api ca khalu bhūmipālā kāmavitarko mā māṃ pratikāṃkṣi |<br>
prekṣasva mā ti adharmo bhaveya mayi brahmacāriṇiye ||</p>
<p><a class='ref sc' id='sc22' href='#sc22'>SC 22</a>saṃkalpaṃ prapūreṣyan ti pārthivo bhāriyām idam avocat* |<br>
<a class='ref sen' id='sen1.146' href='#sen1.146'>Sen 1.146</a> abhirama bhavanavaragatā ahaṃ ca rājyaṃ ca te vaśyaṃ ||</p>
<p><a class='ref sc' id='sc23' href='#sc23'>SC 23</a>sā strīsahasram agryaṃ anuraktaṃ gṛhya taṃ vimānavaraṃ |<br>
abhiruhya sanniṣīde manāpaparipūrṇaparivārā ||</p>
<p><a class='ref sc' id='sc24' href='#sc24'>SC 24</a>sā kaṃcid eva kālaṃ tasmiṃ himapāṇḍupuṇḍarīkanibhe |<br>
śayane praśamadamaratā tuṣṇībhāvena kṣepayate ||</p>
<p><a class='ref sc' id='sc25' href='#sc25'>SC 25</a>atha kautūhalamano saṃjaniyā bahudevakanyā varamālyadharāḥ |<br>
jinamātuḥ upagatā draṣṭumanā prāsādasundarāgreṇa sthitā ||</p>
<p><a class='ref sc' id='sc26' href='#sc26'>SC 26</a>upasaṃkramitva śayanopagatāṃ māyāṃ niśāmya varavidyunibhāṃ|<br>
prītisukhaṃ vipulaṃ saṃjaniyā atha saṃpravarṣi divijaṃ kusumaṃ||</p>
<p><a class='ref sc' id='sc27' href='#sc27'>SC 27</a>mānuṣyakaṃ pi kila īdṛśakaṃ rūpaṃ sujātam idam āścaryaṃ |<br>
kiṃcit kālaṃ sthihiya antarato nāyaṃ samā maruvadhūhi bhave ||</p>
<p><a class='ref sc' id='sc28' href='#sc28'>SC 28</a>līlāṃ niśāmayatha he sakhikā pramadāye yādṛśīṃ yathopayikāṃ |<br>
śayane virocati manaṃ harati vibhrājate kanakarītiḥ iva sā ||</p>
<p><a class='ref sc' id='sc29' href='#sc29'>SC 29</a>iyaṃ taṃ dhareṣyati mahāpuruṣaṃ atyantadānadamaśīlarataṃ |<br>
<a class='ref sen' id='sen1.147' href='#sen1.147'>Sen 1.147</a> sarvāśravāntakaraṇaṃ virajaṃ kiṃ hāyate tava narendravadhū ||</p>
<p><a class='ref sc' id='sc30' href='#sc30'>SC 30</a>cāpodare karatalapratime vararomarājini citrastavane |<br>
iha vāsam abhyupagato varado avimrakṣito aśucinā bhagavāṃ ||</p>
<p><a class='ref sc' id='sc31' href='#sc31'>SC 31</a>anurūpā tvaṃ ca pramadā pravarā mātā sa caiva puruṣapravaro |<br>
putro bhavāntakaraṇo bhagavāṃ kiṃ hāyate tava narendravadhū iti ||</p>
</blockquote>
<p><a class='ref sc' id='sc32' href='#sc32'>SC 32</a>yasyāṃ khalu bho dhutadharmadhara jātīyāṃ bodhisatvamātaro caramabhavikaṃ bodhisatvaṃ dhārayanti tasyāṃ jātau pramadāvarāṇāṃ pariśuddhaṃ paripūrṇam akhaṇḍaṃ brahmacaryaṃ bhavati || manasāpi tāsāṃ pramadottamānāṃ rāgo notpadyate sarvapuruṣeṣu bhartāram ādau kṛtvā || bodhisatve ca bho dhutadharmadhara mātuḥ kukṣigate bodhisatvamātā divyavastrasaṃvṛtaśarīrā ca bhavati divyābharaṇadhāriṇī ca susnātocchādanaparimardanapariṣekaṃ ca apsarogaṇāḥ bodhisatvamātuḥ pratijāgaranti || bodhisatve mātuḥ kukṣigate bodhisatvamātuḥ devakanyāśatasahasrehi sārdhaṃ hāsyaṃ bhavati || tathā prasuptāṃ ca bodhisatvamātaraṃ devakanyā mandāravapuṣpadāmaiḥ parivījayanti agrayauvanamaṇḍaprāptā || yadā ca tasyā pramadottamāyāḥ bodhisatvaḥ kukṣim avatarati na bodhisatvamātā kānicid duḥkhāny anubhavati yathānyā pramadā || tuṣitabhavanam ādau kṛtvā sarveṣāṃ bodhisatvānāṃ paṃca nīvaraṇāni <a class='ref sen' id='sen1.148' href='#sen1.148'>Sen 1.148</a> viṣkambhitāni bhavanti aprāpte dharmarājye || paripūrṇehi ca daśahi māsehi sarve bodhisatvāḥ mātuḥ kukṣau prādurbhavanti dakṣiṇena pārśvena na ca taṃ pārśvaṃ bhidyate | na cātra kiṃcid vilambaṃ bhavati jāta ity evaṃ bhavati || tatredam ucyate ||</p>
<blockquote class='gatha'>
<p><a class='ref sc' id='sc33' href='#sc33'>SC 33</a>atha pratipūrṇe daśame māse mātā prabhūtapuṇyasya |<br>
śuddhodanaṃ upagamya idam abravīt* dṛṣṭasaṃkalpā ||</p>
<p><a class='ref sc' id='sc34' href='#sc34'>SC 34</a>udyānagamanabuddhī utpannā me narādhipā śīghraṃ |<br>
sajjehi vāhanaṃ me yathocitāṃ caivam ārakṣāṃ ||</p>
<p><a class='ref sc' id='sc35' href='#sc35'>SC 35</a>etaṃ śrutvā vacanaṃ rājā śuddhodano suprītamano |<br>
ālapati sābhilāṣaṃ parivāravaraṃ pṛthivipālo ||</p>
<p><a class='ref sc' id='sc36' href='#sc36'>SC 36</a>śīghraṃ gajaturagavatīṃ senāṃ padātisamākulāṃ vipulāṃ |<br>
prāsaśaraśakticitrāṃ sajjiya prativedayadhvaṃ mama ||</p>
<p><a class='ref sc' id='sc37' href='#sc37'>SC 37</a>catughoṭāna tatha aśvarathāna daśaśatasahasrā yujyantu |<br>
pravarā kāñcanaghaṇṭāravāṇi madhurānunādāni ||</p>
<p><a class='ref sc' id='sc38' href='#sc38'>SC 38</a>aṃjanaghanasadṛśānāṃ nāgānāṃ varmadhāriṇāṃ śīghraṃ |<br>
pratidheyatha adhimātrā sajjāni daśaśatasahasrāṇi ||</p>
<p><a class='ref sc' id='sc39' href='#sc39'>SC 39</a>āyuktavarmakavacā śūrā sajjībhavantu anivartyā |<br>
sajjībhavantu capalaṃ viṃśatsāhasriyo teṣāṃ ||</p>
<p><a class='ref sc' id='sc40' href='#sc40'>SC 40</a><a class='ref sen' id='sen1.149' href='#sen1.149'>Sen 1.149</a> vipula sakiṃkiṇiraṇitaṃ sahemajālaṃ uḍāra-aśvarathaṃ |<br>
varamālyavastradhāriṇo pramadā dhārentu devīye ||</p>
<p><a class='ref sc' id='sc41' href='#sc41'>SC 41</a>lumbinivanaṃ ca śīghraṃ vyapagatatṛṇareṇupatrasaṃkāraṃ |<br>
suśodhitaṃ manojñaṃ kuruta devīye devabhuvanaṃ vā ||</p>
<p><a class='ref sc' id='sc42' href='#sc42'>SC 42</a>ekaikaṃ ca drumavaraṃ kukūlapaṭṭorṇakośikārehi |<br>
kalpayatha kalpavṛkṣāṃ yathā divi devapravarasya ||</p>
<p><a class='ref sc' id='sc43' href='#sc43'>SC 43</a>sādhū ti pratiśrutvā tasya vacanena narendragarbhasya |<br>
nacireṇa yathājñaptaṃ kṛtam iti prativeditaṃ rājñaḥ ||</p>
<p><a class='ref sc' id='sc44' href='#sc44'>SC 44</a>sā salīlacāruvadanā mātā mārabalasaṃpramathanasya |<br>
abhirūhi saparivārā tāni manojñāni yānāni ||</p>
<p><a class='ref sc' id='sc45' href='#sc45'>SC 45</a>sā vividhābharaṇavatī pādaugharathaughasaṃkulā <span class='gap'>+ + +</span> |<br>
śobhati susaṃprayātā senā manujapradhānasya ||</p>
<p><a class='ref sc' id='sc46' href='#sc46'>SC 46</a>avagāhya tad vanavaraṃ māyā sakhisaṃvṛtā jinajanetrī |<br>
vicarati citrarathe iva amaravaravadhū ratividhijñā ||</p>
<p><a class='ref sc' id='sc47' href='#sc47'>SC 47</a>sā krīḍārtham upagatā plākṣṇā śākhāṃ bhujebhiḥ avalambya |<br>
<span class='var' title='Senart: pratijṛmbhitā'>pravijṛmbhitā</span> salīlaṃ tasya yaśavato jananakāle ||</p>
<p><a class='ref sc' id='sc48' href='#sc48'>SC 48</a>atha viṃśa sahasrāṇi apratimāni tadā apsaravarāṇāṃ |<br>
daśanakhakṛtāṃjalipuṭā māyām abhinandiya bhaṇanti ||</p>
<p><a class='ref sc' id='sc49' href='#sc49'>SC 49</a><a class='ref sen' id='sen1.150' href='#sen1.150'>Sen 1.150</a> adya jarājātimathanaṃ janayiṣyasi amaragarbhasukumāraṃ |<br>
devī divi bhuvi mahitaṃ hitaṃ hitakaraṃ naramarūṇāṃ ||</p>
<p><a class='ref sc' id='sc50' href='#sc50'>SC 50</a>mā khu janayī viṣādaṃ parikarma vayaṃ tavaṃ kariṣyāmaḥ |<br>
yat kartavyam udīraya dṛśyatu kṛtam eva mā cintā ||</p>
<p><a class='ref sc' id='sc51' href='#sc51'>SC 51</a>mātaram abādhamāno prādurbhūto manāpo māyāye |<br>
dakṣiṇapārśvena muniḥ susaṃprajāno paramavādī ||</p>
<p><a class='ref sc' id='sc52' href='#sc52'>SC 52</a>atha vividharatananicayā nagaranagarā anekasahasrāṇi |<br>
prajvali prabhā ca vimalā prādurbhūte naravarendre ti ||</p>
</blockquote>
<p><a class='ref sc' id='sc53' href='#sc53'>SC 53</a>na khalu bho dhutadharmadhara so asti satvo satvanikāye yo caramāṃ jātiṃ samanantarajātaṃ bodhisatvaṃ samartho vyākartuṃ anyatra śuddhāvāsebhyo devebhyaḥ || tatredam ucyate ||</p>
<blockquote class='gatha'>
<p><a class='ref sc' id='sc54' href='#sc54'>SC 54</a>aṃśukasuveṣṭitaśirā aṣṭa sahasrā maheśvaravarāṇāṃ |<br>
brāhmaṇaveṣadhārāṇāṃ abhigacchi puraṃ kapilavastu ||</p>
<p><a class='ref sc' id='sc55' href='#sc55'>SC 55</a>te rājakuladvāre varavasanadharā varābharaṇadhārī |<br>
apagamya muditamanasā pratihāram uvāca satvavarā ||</p>
<p><a class='ref sc' id='sc56' href='#sc56'>SC 56</a>śuddhodhanam upagamya brūvīhi ime lakṣaṇaguṇavidhijñā |<br>
tiṣṭhanti aṣṭasahasraṃ praviśed iti yady anumatante ||</p>
<p><a class='ref sc' id='sc57' href='#sc57'>SC 57</a>etaṃ śrutvā vacanaṃ pratihārarakṣo upetya rājavaraṃ |<br>
<a class='ref sen' id='sen1.151' href='#sen1.151'>Sen 1.151</a> kṛtāṃjalipuṭaḥ praṇamya idaṃ uvāca narādhipatiṃ ||</p>
<p><a class='ref sc' id='sc58' href='#sc58'>SC 58</a>sukhaṃ atulabala dīptida kāraya rājyaṃ ciraṃ nihataśatruḥ |<br>
dvāre te amarasadṛśā tiṣṭhanti praveṣṭum icchanti ||</p>
<p><a class='ref sc' id='sc59' href='#sc59'>SC 59</a>pratipūrṇavimalanayanā madhurasvaramattavāraṇavicārī |<br>
bhavanti mama teṣu saṃkā na te manuṣyā marusutās te ||</p>
<p><a class='ref sc' id='sc60' href='#sc60'>SC 60</a>parikaṃkramatāṃ teṣāṃ dharaṇirajaḥ kramavarā na saṃkirati |<br>
na ca teṣu sandhiśabdaś caṃkramatā śruyyati kadācit* ||</p>
<p><a class='ref sc' id='sc61' href='#sc61'>SC 61</a>gambhīramadhuraceṣṭā āryakārā praśāntadṛṣṭipathā |<br>
vipulāṃ janenti prītiṃ janasya samudīkṣamāṇasya ||</p>
<p><a class='ref sc' id='sc62' href='#sc62'>SC 62</a>niḥsaṃśayaṃ naravarā putravaraṃ upagatā tavaṃ draṣṭuṃ |<br>
devagaṇapuruṣapradevaṃ abhivādya nandituṃ narasiṃhaṃ ||</p>
<p><a class='ref sc' id='sc63' href='#sc63'>SC 63</a>etaṃ śrutvā vacanaṃ pratihārarakṣaṃ narādhipovāca |<br>
mayi bho kṛtābhyanujñā praviśantu niveśanam udāraṃ ||</p>
<p><a class='ref sc' id='sc64' href='#sc64'>SC 64</a>amarapravaragaṇas te gaganasamanibhā viśuddhākarmāntā |<br>
praviśensuḥ pārthivakulam ahīnakulavaṃśamukhyasya ||</p>
<p><a class='ref sc' id='sc65' href='#sc65'>SC 65</a>śuddhodano pi rājā maheśvarāṃ dūrato niśāmetvā |<br>
<a class='ref sen' id='sen1.152' href='#sen1.152'>Sen 1.152</a> pratyutthita āsanāto saparijano gauravabalena ||</p>
<p><a class='ref sc' id='sc66' href='#sc66'>SC 66</a>abhivādate narapatiḥ svāgatam anurāgataṃ ca sarveṣāṃ |<br>
prītā sma darśanena praśamadamabalena ca bhavatāṃ ||</p>
<p><a class='ref sc' id='sc67' href='#sc67'>SC 67</a>saṃvidyante imāni varāsanāni vararūpavikṛtāni |<br>
āstāṃ tāva bhavanto asmākam anugrahārthāya ||</p>
<p><a class='ref sc' id='sc68' href='#sc68'>SC 68</a>atha teṣv āsanavareṣu kanakarajatavarṇacitrapādeṣu |<br>
vigatamadamānadarpāḥ te tatra sukhaṃ niṣīdensuḥ ||</p>
<p><a class='ref sc' id='sc69' href='#sc69'>SC 69</a>te kaṃcid eva kālaṃ niṣaṇṇamātrā narādhipam uvāca |<br>
śṛṇvatu bhavāṃ prayojanaṃ yaṃ asmākam iha gamanāya ||</p>
<p><a class='ref sc' id='sc70' href='#sc70'>SC 70</a>sarvānavadyagātro putras tavaṃ anujāto <span class='gap'>+ + + + + +</span> |<br>
lakṣaṇapāramiprāpto <span class='gap'>+ + + + + + + + + + + + + + +</span> ||</p>
<p><a class='ref sc' id='sc71' href='#sc71'>SC 71</a>vayam api lakṣaṇakuśalā doṣaguṇāṃ lakṣaṇair vijānāma |<br>
yadi na guru tava sutan te paśyema mahāpuruṣarūpaṃ ||</p>
<p><a class='ref sc' id='sc72' href='#sc72'>SC 72</a>so vadati etha paśyatha suvyapadeśakṣemaṃ mama putraṃ |<br>
marumanujakīrtiyaśasaṃ lakṣaṇaguṇapāramiprāptaṃ ||</p>
<p><a class='ref sc' id='sc73' href='#sc73'>SC 73</a>atha mṛdukakācalindikapraveṇiśayitaṃ ca kanakavarṇābhaṃ |<br>
upanayati pārthivavaro naramaruparivanditaṃ sugataṃ ||</p>
<p><a class='ref sc' id='sc74' href='#sc74'>SC 74</a>ālokayitva dūrā maheśvarāḥ kramavarān naravarasya |<br>
<a class='ref sen' id='sen1.153' href='#sen1.153'>Sen 1.153</a> mūrdhnā vigalitamakuṭā dharaṇivaratale praṇipatensuḥ ||</p>
<p><a class='ref sc' id='sc75' href='#sc75'>SC 75</a>gokṣīravimalacandraṃ mahītale mūrdhnaṃ pratiṣṭhāpetvā |<br>
daśabalam abhinandantāḥ sthitā sucirakālam abhikāṃkṣitaṃ iti ||</p>
</blockquote>
<p><a class='ref sc' id='sc76' href='#sc76'>SC 76</a>jātā khalu bho dhutadharmadhara bodhisatvāḥ sarvāṇi mānuṣyakāni śilpāni anācāryakā py anutiṣṭhanti ||</p>
<p><a class='ref sc' id='sc77' href='#sc77'>SC 77</a>na khalu bho dhutadharmadhara bodhisatvāḥ tuṣitabhavanāt prabhṛti kāmāṃ pratisevanti || bho jinaputra ko hetuḥ kaḥ pratyayaḥ yaṃ aprahīṇehi kleśehi bodhisatvāḥ kāmāṃ na pratisevanti rāhulaś ca katham utpanna iti || evam ukte āyuṣmān mahākātyāyana āyuṣmantaṃ mahākāśyapam uvāca || paripiṇḍatvāt kuśalasya bodhisatvā kāmāṃ na pratisevanti kalyāṇādhyāśayatvāt* agrādhyāśayatvāt praṇītādhyāśayatvāc ca bodhisatvā kāmāṃ na pratisevanti | akāmakāmitvāt* jñānadhvajatvāt* atatparāyaṇatvāt spṛhānupasthitatvāt bodhisatvāḥ kāmāṃ na pratisevanti | āryatvāt* anīcatvāt kuśalaparibhāvitatvāc ca bodhisatvāḥ kāmān na pratisevante paramapuruṣasaṃbhāvitatvāc ca lokasya samyaksaṃbuddho bhaviṣyatīti || atha rāhulas tuṣitakāyāc cyavitvā mātuḥ yaśodharāyāḥ kṣatriyakanyāyāḥ kukṣim avatīrṇa iti || evam anuśruyate bho dhutadharmadhara || rājānaś cakravartinaḥ aupapādukā babhūvu || tadyathā kusumacūḍaḥ hemavarṇaḥ gāndharvaḥ sumālaḥ ratnadaṇḍaḥ suvimānaḥ <a class='ref sen' id='sen1.154' href='#sen1.154'>Sen 1.154</a> ārjavaḥ māndhātā sunayaḥ suvastraḥ bahupakṣaḥ toragrīvaḥ maṇivirajaḥ pavanaḥ marudevaḥ supriyaḥ tyāgavāṃ śuddhavaṃśaḥ durāroha iti ity evam ādayaś cakravartigaṇāḥ aupapādukā āsan na tathā rāhulabhadra iti ||</p>
<p><a class='ref sc' id='sc78' href='#sc78'>SC 78</a>kathaṃ bho dhutadharmadhara bodhisatvā abhiniṣkramaṇasaṃpannā bhavanti || bhūtapūrvaṃ bho jinaputra bodhisatvo abhiniṣkrāntaḥ || rājakulagataś chandakaṃ gāthayādhyabhāṣate ||</p>
<blockquote class='gatha'>
<p><a class='ref sc' id='sc79' href='#sc79'>SC 79</a>kṣipraṃ chandaka kaṇṭhakam upanītvā mā ciraṃ vilambāhi |<br>
saṃgrāmam ahaṃ durjayaṃ jayiṣye adya bhava vūdagro ||</p>
<p><a class='ref sc' id='sc80' href='#sc80'>SC 80</a>so vāṣpapūrṇavadano pariniḥśvasanto<br>
chandakaḥ saśokaravitāni samutthitāni |<br>
vāṣpāṇi muñcati imāni prabodhanārthaṃ<br>
suptasya pārthivajanasya <span class='gap'>+ + + + + +</span> ||</p>
<p><a class='ref sc' id='sc81' href='#sc81'>SC 81</a>kiṃ dāni āvigalitā varakośabhārā<br>
vāṣpaughasaṃstaragatā madanābhibhūtā |<br>
lālasyasokaparidevitakāla eva<br>
suptā idāni yada jāgraṇadeśakālaḥ ||</p>
<p><a class='ref sc' id='sc82' href='#sc82'>SC 82</a>devī pi nāma suciraṃ pratijāgaritvā<br>
saudāmanīpratimarūpanibhā śayānā |<br>
niryāṇakālasamaye naralambakasya<br>
varasurapure suravadhūpratimā salīlā ||</p>
<p><a class='ref sc' id='sc83' href='#sc83'>SC 83</a><a class='ref sen' id='sen1.155' href='#sen1.155'>Sen 1.155</a> sā dāni tasya mahiṣī manujeśvarasya<br>
mātā savatsalaviśālasucārunetrā |<br>
saṃpaśyamāna karuṇaṃ priyaviprayogaṃ<br>
nidrābhibhūta na vijānati ālapantaṃ ||</p>
<p><a class='ref sc' id='sc84' href='#sc84'>SC 84</a>sā dāni kuñjaravarāśvasamāptayodhā<br>
nārācaprāsaśaraśaktivicitravarmā |<br>
senā kahiṃ vasati kaṃ vā guṇaṃ karoti<br>
yā śākyapuṅgavaṃ na budhyati niṣkramantaṃ ||</p>
<p><a class='ref sc' id='sc85' href='#sc85'>SC 85</a>kaṃ bodhayāmi mama ko nu bhave sahāyo<br>
kiṃ vā karomi divase api vipranaṣṭe |<br>
hā hemakāñcananibhena kila vihīno<br>
rājā jahiṣyati sabandhujano śarīraṃ ||</p>
<p><a class='ref sc' id='sc86' href='#sc86'>SC 86</a>taṃ devasaṃgha avacī madhurapralāpī<br>
kiṃ chandakā lapasi kiṃ ti vihanyitena |<br>
naitasya mārakaputrāṇy api udyatāni<br>
vighnaṃ samartha janayeyu kuto punas tvaṃ ||</p>
<p><a class='ref sc' id='sc87' href='#sc87'>SC 87</a>bherimṛdaṅga yadi śaṃkhasahasraśabdaṃ<br>
kuryāt kocit kapilavastuni bodhanārtha |<br>
naitad vibuddhi amareśvara-m-ādikehi<br>
taṃ sopitaṃ puravaraṃ hi samṛddhavāraṃ ||</p>
<p><a class='ref sc' id='sc88' href='#sc88'>SC 88</a>paśyāsi tāva gagane maṇiratnacūḍā<br>
<a class='ref sen' id='sen1.156' href='#sen1.156'>Sen 1.156</a> devā divi gurukṛtasya vasānuvartī |<br>
prahvā kṛtāṃjalapuṭā praṇipatya mūrdhnā<br>
tvaṃ bandhu tvaṃ ca śaraṇaṃ ti namasyamānā ||</p>
<p><a class='ref sc' id='sc89' href='#sc89'>SC 89</a>tat sādhu kaṇṭhakam upānaya nāyakasya<br>
gokṣīrahemavapuṣaṃ sahajaṃ turaṃgaṃ |<br>
na hy asti so bhuvi divi naralambakasya<br>
yo vighnaṃ kuryā upanehi turaṃgaśreṣṭhaṃ ||</p>
<p><a class='ref sc' id='sc90' href='#sc90'>SC 90</a>so taṃ praphullakumudākarakundagauraṃ<br>
saṃpūrṇacandravapuṣaṃ sahajaṃ turaṃgaṃ |<br>
tasya mahāguṇadharasya vacābhitunno<br>
suśrūṣakāri upanāmayate rudanto ||</p>
<p><a class='ref sc' id='sc91' href='#sc91'>SC 91</a>eṣo ti nātha varalakṣaṇabhūṣitāṅgo<br>
sajjaḥ sudyotacaraṇo lalitāgragāmī |<br>
yaṃ dāni te ’dhyavasitaṃ vararūpadhāri<br>
tan te samṛdhyatu viśālabhujāntarāṃśā ||</p>
<p><a class='ref sc' id='sc92' href='#sc92'>SC 92</a>śatruś ca te ’grabala durbalabhagnaśūko<br>
śīghraṃ tapetu tava tejavarābhibhūtaḥ |<br>
āsā ca te naralambaka mahārthayuktā<br>
saṃpūryatāṃ kanakaparvatasannikāśā ||</p>
<p><a class='ref sc' id='sc93' href='#sc93'>SC 93</a>ye tubhya vighrakarā te tu apakramantu<br>
<a class='ref sen' id='sen1.157' href='#sen1.157'>Sen 1.157</a> śreyāvahā tu ti balaṃ vipulaṃ labhantu |<br>
yaṃ ca vrataṃ samupagacchasi tasya pāraṃ<br>
gacchāsi mattavaravāraṇakhelagāmi ||</p>
<p><a class='ref sc' id='sc94' href='#sc94'>SC 94</a>maṇikuṭṭimā ca vasudhā rājakule kaṇṭhakasya pādehi |<br>
samanihatā rasati madhuraṃ niśāṃ sphurati adbhutaṃ śabdaṃ ||</p>
<p><a class='ref sc' id='sc95' href='#sc95'>SC 95</a>caturaś ca lokapālā vigalitamakuṭā pralambavaramālāḥ |<br>
kaṇṭhakapādeṣu karāṃ nyasanti raktotpalasakāśāṃ ||</p>
<p><a class='ref sc' id='sc96' href='#sc96'>SC 96</a>agrato vajravaradharo tridaśagurū ābaddhamaṇīcūḍo |<br>
indro sahasranayano gacchati purato naravarasya ||</p>
<p><a class='ref sc' id='sc97' href='#sc97'>SC 97</a>saṃjñākṛtamātram idaṃ kaṇṭhako vahatīti vādiśārdūlaṃ |<br>
devā pravarakarahṛtaṃ vahanti aṃśupravaravarṣaṃ ||</p>
<p><a class='ref sc' id='sc98' href='#sc98'>SC 98</a>niṣkramya nagaravarāto avalokayi puravaraṃ puruṣasiṃho |<br>
na taṃ punar ahaṃ pravekṣyam aprāpya jarāmaraṇapāram iti ||</p>
</blockquote>
<p><a class='ref sc' id='sc99' href='#sc99'>SC 99</a>evam abhiniṣkramaṇasaṃpannā khalu dhutadharmadhara samyaksaṃbuddhā iti || na pratibalo khalv ahaṃ bho dhutadharmadhara bodhisatvasya garbhāvakrāntim ādau kṛtvā yāvad abhiniṣkramaṇato vistareṇa bhāṣituṃ kalpaṃ kalpāvaśeṣaṃ vā na ca guṇā samantā śakyam abhigantuṃ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
