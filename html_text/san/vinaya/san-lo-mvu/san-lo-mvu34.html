<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu34' lang='san'>
<header>
<ul>
<li class='division'>Mahāvastu</li>
</ul>
<h1>34. The Birth of Gotama</h1>
</header>
<p><a class='ref sc' id='sc1'>SC 1</a><a class='ref sen' id='sen2.1'>Sen 2.1</a> atha bodhisatvo tuṣitabhavanāto cyavanakālasamaye catvāri mahāvilokitāni viloketi | tadyathā kālavilokitaṃ | deśavilokitaṃ | dvīpavilokitaṃ | kulavilokitaṃ || dvīhi kulehi bodhisatvā jāyanti | kṣatriyakule vā brāhmaṇakule vā | yadā kṣatriyākrāntā pṛthivī bhavati tadā kṣatriyakule jāyanti | yadā brāhmaṇākrāntā pṛthivī bhavati tadā brāhmaṇakule jāyanti || yasmiṃ ca bhikṣavaḥ kule bodhisatvā jāyanti taṃ kulaṃ ṣaṣṭīhi aṅgehi samanvāgataṃ bhavati | katamehi ṣaṣṭīhi | abhijñātaṃ ca bhavati | akṣudrāvacaraṃ ca jātisampannaṃ ca gotrasaṃpannañ ca puruṣayugasampannañ ca abhijñātapūrvapuruṣayugasaṃpannaṃ ca bahustrīkaṃ ca bahupuruṣaṃ ca alolaṃ ca anūnaṃ ca anīcaṃ ca adīnaṃ ca prajñāvantañ ca śīlavantaṃ ca amānyaprekṣitaṃ ca taṃ kulaṃ bhogāṃ bhuṃjati dṛḍhamitraṃ ca taṃ kulaṃ bhavati | kṛtajñaṃ ca vidhijñaṃ ca acchandagāmi ca taṃ kulaṃ bhavati | adoṣagāmi ca amohagāmi ca abhayagāmi ca anavadyabhīru ca sthūlabhikṣaṃ ca puruṣakāramatiṃ ca dṛḍhavikramaṃ ca varavikramaṃ ca śreṣṭhavikramaṃ ca cetiyapūjakaṃ ca devatāpūjakaṃ ca pūrvamitrapūjakaṃ ca kriyādhimuktaṃ ca tyāgādhimuktaṃ ca ātmapūrvāparaṃ ca taṃ kulaṃ bhavati | abhighoṣaghuṣṭaṃ ca abhidevādighoṣaghuṣṭaṃ ca kulajyeṣṭhaṃ <a class='ref sen' id='sen2.2'>Sen 2.2</a> ca kulaśreṣṭhaṃ ca kulaṃ kulapravaraṃ ca <span class='var' title='Senart: ptāptaṃ'>kulavaśiprāptaṃ</span> ca maheśākhyaṃ ca mahāparivāraṃ ca aśramaparivāraṃ ca anuraktaparivāraṃ ca abhedyaparivāraṃ ca mātṛjñaṃ ca pitṛjñaṃ ca śrāmaṇyaṃ ca brāhmaṇyaṃ ca kulajyeṣṭhāpacāyakaṃ ca prabhūtadhanadhānyañ ca prabhūtakośakoṣṭhāgāraṃ ca prabhūtahastyaśvājaiḍakaṃ ca prabhūtadāsīdāsakarmakarapauruṣeyaṃ ca apradharṣyaṃ ca taṃ kulaṃ bhavati parehi pratyarthikehi pratyamitrehi | yasmiṃ kule bodhisatvā jāyanti taṃ kulaṃ imehi ṣaṣṭīhi aṅgehi samanvāgataṃ bhavati || ye te satvā kulasampannā bhavanti evaṃrūpā satvā mahākaruṇāṃ pratilabhanti | bodhisatvo mahāsaṃvidhānaṃ karoti cyavanakālasmiṃ tuṣitabhavanāto | devasahasriyo cāturmahārājikānupādāya sarve kāmāvacarā tuṣitabhavane saṃnipatita bodhisatvasya cyavanakāle || bimbisāraprabhṛtikā uktā | tvaṃ rājagṛhe upapadyahi | tvayi vinīte mahājanakāyo vinayamārgaṃ gamiṣyatīti | evaṃ sahasodgato abhayo sārthavāho tathānye pi gṛhapatimahāśālāḥ brāhmaṇamahāśālāḥ || udayano vatsarājā vucyati | kauśāmbyāṃ upapadyāhi | tvayi vinīte mahājanakāyo vinayamārgaṃ gamiṣyati | ghoṣilo gṛhapatiḥ tathānye pi kṣatriyamahāśālāḥ gṛhapatimahāśālāḥ | etāye vidhīye devaputrasahasrāṇi yena bhagavato saṃsāre sansarantasya sahacaritaṃ jambūdvīpe ṣoḍaśahi mahājanapadehi upapadyanti kṣatriyamahāśālakulehi brāhmaṇamahāśālakulehi gṛhapatimahāśālakulehi | niḥsaṃdigdhaṃ tuphehi vinītehi mahājanakāyo vinayamārgaṃ gamiṣyatīti || bodhisatvo avaloketi kahiṃ upapadyāmi | ayaṃ rājā śuddhodano mama yogyo pitā || mātaraṃ gaveṣati yā prāsādikā ca bhaveya kulīnā ca śucigātrā ca mandarāgā ca alpāyuṣkā ca yasyā sasaptarātrā daśa māsā āyuṣpramāṇato avaśiṣṭā bhavensuḥ ||</p>
<blockquote class='gatha'>
<p><a class='ref sc' id='sc2'>SC 2</a><a class='ref sen' id='sen2.3'>Sen 2.3</a> sarveṣāṃ bodhisatvānāṃ janetvā puruṣottamaṃ |<br>
carame saptame divase mātā jahati jīvitaṃ ||</p>
<p><a class='ref sc' id='sc3'>SC 3</a>atra kiṃ kāraṇaṃ bhavati yadi sarvajñamātaraḥ |<br>
janetvā puruṣaśreṣṭhaṃ śīghraṃ jahanti jīvitaṃ ||</p>
<p><a class='ref sc' id='sc4'>SC 4</a>vasanto tuṣite kāye bodhisatvo imāṃ smṛtiṃ |<br>
labhate śubhakarmeṇa parīkṣanto janetriyo ||</p>
<p><a class='ref sc' id='sc5'>SC 5</a>yasyeha pariśeṣaṃ syā nārīyo jīvitaṃ bhavet* |<br>
divasāni sapta māsā ca daśa tasyā uram otare ||</p>
<p><a class='ref sc' id='sc6'>SC 6</a>kiṃ kāraṇaṃ ayuktaṃ hi asmadvidham anuttaraṃ |<br>
dhāretvā uttare kāle maithunaṃ pratisevituṃ ||</p>
<p><a class='ref sc' id='sc7'>SC 7</a>athāpi pratiseveyu kāmā sugatamātari |<br>
na pitā devasaṃghānāṃ bhinnavṛtto ti tad bhavet* ||</p>
<p><a class='ref sc' id='sc8'>SC 8</a>bhagavāṃ ca nāma kāmānāṃ doṣaṃ satataṃ bhāṣati |<br>
atha ca lokanāthasya mātā kāmāṃ niṣevati ||</p>
<p><a class='ref sc' id='sc9'>SC 9</a>ye ca nṛpativeśmeṣu bhonti ratnakaraṇḍakāḥ |<br>
ratanaṃ puruṣaśreṣṭhā bhājanaṃ bodhimātaro ||</p>
</blockquote>
<p><a class='ref sc' id='sc10'>SC 10</a>alpāyuṣkāṃ bhuvi samanveṣanto bhodhisatvo adrākṣīt kapilavastusmiṃ śuddhodanasya agramahiṣīṃ prasādikāṃ ca kulīnāṃ ac śucigātrāṃ ca mandarāgāṃ ca alpāyuṣkāṃ | sasaptarātrā cāsyā daśa māsā āyuṣpramāṇato avaśiṣṭā || bodhisatvasyaitad abhavat* || eṣā me mātā yogyā ||</p>
<blockquote class='gatha'>
<p><a class='ref sc' id='sc11'>SC 11</a>paśyati vilokayanto lokaṃ śuddhodanasya orodhe |<br>
<a class='ref sen' id='sen2.4'>Sen 2.4</a> nārīṃ amaravadhunibhāṃ vidyullatānibhāṃ viya māyāṃ ||</p>
<p><a class='ref sc' id='sc12'>SC 12</a>so tāṃ niśāmya jananīṃ āmantrayate maruṇāṃ cyaviṣyāmi |<br>
antimam upetya vāsaṃ garbhe marumānuṣasukhārthaṃ ||</p>
<p><a class='ref sc' id='sc13'>SC 13</a>taṃ avaca devasaṃghaḥ kṛtāṃjalipuṭo varābharaṇadhārī |<br>
ṛdhyatu uttamapudgala tava praṇidhi ahīnaguṇarūpa ||</p>
<p><a class='ref sc' id='sc14'>SC 14</a>vayam api lokahitā bahu manoramāṃ ośiritvā kāmaratiṃ |<br>
pūjārthaṃ tava anindita manuṣyaloke vasiṣyāmaḥ ||</p>
<p><a class='ref sc' id='sc15'>SC 15</a>te vipularuciravarṇaṃ mandāravapuṣpavarṣam ākāśe |<br>
pramuṃcinsu udagracittā stavaṃtā madhurāhi vācāhi ||</p>
<p><a class='ref sc' id='sc16'>SC 16</a>yam amaravasanā praśamanamanoramāṃ śokaduḥkhavimiśrān* |<br>
īkṣasi na ca niṣevasi kāmāṃ idam adbhutaṃ tuhyaṃ ||</p>
<p><a class='ref sc' id='sc17'>SC 17</a>yaṃ pi abhibhūya marugaṇaṃ jambūnadaparvatopamaprakāśo |<br>
udyotayasi daśa diśo surarṣabha idaṃ pi āścaryaṃ ||</p>
<p><a class='ref sc' id='sc18'>SC 18</a>abhibhavasi devasaṃghā samaheśvaradānavāṃ samāragaṇāṃ|<br>
tārāgaṇāṃ khagacarāṃ amitamati idaṃ pi āścaryaṃ ||</p>
<p><a class='ref sc' id='sc19'>SC 19</a>kiṃcāpi viprayogaṃ tvayā na icchāma bhūtasaṃghaguru |<br>
api ca aravindanayana bhaviṣyasi gatir naramarūṇāṃ ||</p>
<p><a class='ref sc' id='sc20'>SC 20</a>atha cyavanakālasamaye viśuddhaśatapatrapadmanayanasya|<br>
ānanditā marugaṇā ghoṣanti diśāhi sarvāhi ||</p>
<p><a class='ref sc' id='sc21'>SC 21</a>eṣā ca vartati kathā tuṣitapure sā ca apratirūpā māyā |<br>
śuddhodanasya mahiṣī rājānam upetya idam āha ||</p>
<p><a class='ref sc' id='sc22'>SC 22</a><a class='ref sen' id='sen2.5'>Sen 2.5</a> sā hariṇavatsanayanā viśuddhagandharvavadhunibhā śyāmā |<br>
sahitaṃ idaṃ sumadhuraṃ śuddhodanam abravīt māyā ||</p>
<p><a class='ref sc' id='sc23'>SC 23</a>ābharaṇastambhitabhujā pravaravasanadhāriṇī sakhīhi saha|<br>
tvayā vinā śākyanandana rajanīm imāṃ kṣapayituṃ chando ||</p>
<p><a class='ref sc' id='sc24'>SC 24</a>dhṛtarāṣṭrasya naravara prāsādavarasya uttamāṃ bhūmīṃ |<br>
śayanapravaraṃ āruhi yatra kumudavasanasaṃnibhaṃ vimalaṃ ||</p>
<p><a class='ref sc' id='sc25'>SC 25</a>tena vacanena tuṣṭo deviye śuddhodano manāpena |<br>
āmantrayati naravaro parivāram udagrasaṃkalpo ||</p>
<p><a class='ref sc' id='sc26'>SC 26</a>prativedayantu mi laghuṃ dhṛtarāṣṭraṃ pravarakusumasaṃchannaṃ |<br>
muktakusumābhikīrṇaṃ karotha divi devabhavanaṃ vā ||</p>
<p><a class='ref sc' id='sc27'>SC 27</a>osaktapaṭṭadāmaṃ dhṛtarāṣṭraṃ ca śobhatāṃ capalam eva |<br>
varahemajālacchannaṃ sumeruvaraśṛṅgasaṃkāśaṃ ||</p>
<p><a class='ref sc' id='sc28'>SC 28</a>caturaṅginī ca senā saśūlanārācatomaravicitrā |<br>
paripālayatāṃ capalaṃ dhṛtarāṣṭraṃ manojñasaṃghātaṃ ||</p>
<p><a class='ref sc' id='sc29'>SC 29</a>osṛṣṭā yevājñā narapatinā sajjaṃ eva ca sarvaṃ |<br>
kṛtvā tatra sakuśalaṃ rājānam upetya idam āhuḥ ||</p>
<p><a class='ref sc' id='sc30'>SC 30</a>varṣasahasram anūnaṃ prajā paripālayatu bho mahipālo |<br>
sajjaṃ ti vimānavaraṃ śobhati tava harṣasaṃjananaṃ ||</p>
<p><a class='ref sc' id='sc31'>SC 31</a>atha sā amaravadhūnibhā māyā utthāya āsanavarāto |<br>
<a class='ref sen' id='sen2.6'>Sen 2.6</a> abravīt mahīpatisutaṃ āditye astamitamātre ||</p>
<p><a class='ref sc' id='sc32'>SC 32</a>eṣā samādiyāmi prāṇeṣu avihiṃsaṃ brahmacaryaṃ ca |<br>
viramāmi cāpy adinnād madyād anibaddhavacanāc ca ||</p>
<p><a class='ref sc' id='sc33'>SC 33</a>akhilavacanāc ca naravara viramāmi tathaivaṃ paiśunyāc ca|<br>
paruṣavacanāc ca narapati viramāmi ayaṃ mama chando ||</p>
<p><a class='ref sc' id='sc34'>SC 34</a>parakāmeṣu ca īrṣyāṃ no saṃjāneyyaṃ nāpy abhidrohaṃ |<br>
bhūteṣu upajaneṣyaṃ viparītamatiṃ ca vijahāmi ||</p>
<p><a class='ref sc' id='sc35'>SC 35</a>ekādaśaprakāraṃ śīlaṃ sevāmy ahaṃ pṛthivipāla |<br>
rajanīm imāṃ anūnāṃ evaṃ mama jāyate chando ||</p>
<p><a class='ref sc' id='sc36'>SC 36</a>mā suda khu bhūmipāla kāmavitarko mā mayi pratikāṃkṣi |<br>
preṣaya mā ti apuṇyaṃ bhaveyā mayi brahmacāriṇiye ||</p>
<p><a class='ref sc' id='sc37'>SC 37</a>sarve tava saṃkalpāṃ paripūremīti pārthivo avaca |<br>
abhirama bhavanavaragatā ahaṃ ca rājyaṃ ca tava vaśyaṃ ||</p>
<p><a class='ref sc' id='sc38'>SC 38</a>sā strīsahasrasamagrā anantaraṃ gṛhya taṃ vimānavaraṃ |<br>
abhiruhiya abhiniṣīde manāpaparipūrṇasaṃkalpā ||</p>
<p><a class='ref sc' id='sc39'>SC 39</a>sā kiṃcid eva kālaṃ tasmiṃ himakumudapuṇḍarīkanibhe |<br>
śayane praśamadamaratā tūṣṇīṃbhāvena kṣepayati ||</p>
<p><a class='ref sc' id='sc40'>SC 40</a>sā dāniṃ dakṣiṇena pārśvena parinyāsi śarīravaraṃ |<br>
kusumalatā va drumavaraṃ śayanaṃ parivelliyāśayitā ||</p>
<p><a class='ref sc' id='sc41'>SC 41</a>atha tāṃ niśāmya śayanopagatāṃ devīṃ divyapramadārūpanibhāṃ |<br>
tuṣitālayā cyaviya devagaṇā prāsādamūrdhni pratiṣṭhihinsu ||</p>
<p><a class='ref sc' id='sc42'>SC 42</a><a class='ref sen' id='sen2.7'>Sen 2.7</a> te mūrdhanā abhinatā sarve hṛṣṭā kṛtāṃjalipuṭā amarā |<br>
vandanti tāṃ vipulapuṇyadharāṃ māyāṃ jinasya jananīṃ śayane<br>
atha kautūhalaparaṃ saṃjaniyā bahudevakanyā śucimālyadharā |<br>
jinamātur upagatā draṣṭumanā prāsādamūrdhni pratiṣṭhihinsu ||</p>
<p><a class='ref sc' id='sc43'>SC 43</a>upasaṃkramitva śayanopagatāṃ māyāṃ niśāmya varavidyunibhāṃ |<br>
prītisukhaṃ vipulaṃ saṃjaniyā atha saṃpravarṣi divijaṃ kusumaṃ ||</p>
<p><a class='ref sc' id='sc44'>SC 44</a>mānuṣyakaṃ pi kila edṛśakaṃ rūpaṃ sujātam idam āścaryaṃ|<br>
kañcit kālaṃ sthihiy’ antarato nāyaṃ samā maravadhūhi bhave ||</p>
<p><a class='ref sc' id='sc45'>SC 45</a>līlāṃ niśāmayatha he sakhikā pramadāyimasya yatha opayikāṃ |<br>
śayane virocati manaḥ harati vibhrājate kanakarītir iva ||</p>
<p><a class='ref sc' id='sc46'>SC 46</a>ayan tu dhareṣyati mahāpuruṣaṃ atyantadānadamaśīlarataṃ |<br>
sarvāśravāntakaraṇaṃ virajaṃ kiṃ hāyate tava narendravadhū ||</p>
<p><a class='ref sc' id='sc47'>SC 47</a>cāpodare karatalapramite vararomarājivicitre rucire |<br>
iha so bhaviṣyati anantamatiḥ satataṃ alipta aśubhena śuciḥ ||</p>
<p><a class='ref sc' id='sc48'>SC 48</a>bahudīrgharātranicitaṃ kuśalaṃ pramadāyimasya vipulaṃ paramaṃ |<br>
yā taṃ dhareṣyati anantaguṇaṃ cirarātrasannicitapuṇyabalaṃ ||</p>
<p><a class='ref sc' id='sc49'>SC 49</a>anurūpā tvaṃ pramadā pravarā mātā sa caiva puruṣapravaro |<br>
putro prahīnavanatho virajo kiṃ hāyate tava narendravadhū ||</p>
<p><a class='ref sc' id='sc50'>SC 50</a>atha rākṣasā vividharūpadharā āṇattā divi parito capalaṃ |<br>
tiṣṭhantu bho pravaraśastradharā sarvadiśāṃ kurutha asaṃvaraṇāṃ ||</p>
<p><a class='ref sc' id='sc51'>SC 51</a><a class='ref sen' id='sen2.8'>Sen 2.8</a> teṣām anantaraṃ dvijihvagaṇā ārakṣahetu diśatāsu sthitā |<br>
vātaṃ pi yeṣa calitaṃ śruṇiya krodhā samutpatanti agnisamā ||</p>
<p><a class='ref sc' id='sc52'>SC 52</a>teṣām anantaragatā thapitā yakṣā pradīptaśikharā vikṛtā |<br>
ye duṣṭacitta vinivārayathā mā ca vadhaṃ kurutha kasya cāpi ||</p>
<p><a class='ref sc' id='sc53'>SC 53</a>teṣām anantarasthitā bahavo gandharvasaṃgha śubharūpadharā |<br>
ārakṣahetu śubhacāpadharā cyavanakṣaṇe vimalabuddhimato ||</p>
<p><a class='ref sc' id='sc54'>SC 54</a>catvāri lokapatino pi sthitā gagane svakapārivāreṇa saha |<br>
adya cyaviṣyati kila bhagavāṃ lokasya arthasukhavṛddhikaro ||</p>
<p><a class='ref sc' id='sc55'>SC 55</a>tridaśehi sārdhaṃ tridaśapravaro sthita antarīkṣe varacakradharo |<br>
acirā cyaviṣyati cyutiṃ carimāṃ ākāṅkṣamāṇo sukham apratimaṃ ||</p>
<p><a class='ref sc' id='sc56'>SC 56</a>māyāya mūli bahudevagaṇā kṛtvā daśāṅgulaṃ natābhimukhā |<br>
samudīrayanti madhuraṃ vacanaṃ ullokayanti tuṣiteṣu jinaṃ ||</p>
<p><a class='ref sc' id='sc57'>SC 57</a><span class='var' title='cyavadāna?'>vyavadānasannicitapuṇyabalā</span> samayo ti antimam upehi bhavaṃ |<br>
sajjā tāva bhavati te jananī anukaṃpa dāni duḥkhitāṃ janatāṃ ||</p>
<p><a class='ref sc' id='sc58'>SC 58</a>eṣo cyavāmi iti muṃci girāṃ śubhaṃ vacanaṃ udīrayi <span class='gap'>+ + +</span> |<br>
atha supinaṃ jananī jinasya tasmiṃ kṣaṇe paśyati varavipākaphalaṃ ||</p>
<p><a class='ref sc' id='sc59'>SC 59</a>himarajatanibho me ṣaḍviṣāṇo sucaraṇacārubhujo suraktaśīrṣo |<br>
udaram upagato gajapradhāno lalitagatiḥ anavadyagātrasandhiḥ ||</p>
</blockquote>
<p><a class='ref sc' id='sc60'>SC 60</a>na khalu bodhisatvā kālapakṣe matu kukṣiṃ okrāmanti || atha khalu pūrṇāyāṃ pūrṇamāsyāṃ puṣyanakṣatrayogayuktāyāṃ rātryāṃ bodhisatvā mātuḥ kukṣim avakrāmanti || upoṣadhikāyāṃ <a class='ref sen' id='sen2.9'>Sen 2.9</a> pramadottamāyāṃ sananditāyāṃ avilakṣitāyāṃ akṣudrāvacarāyāṃ prāsadikāyāṃ śucigātrāyāṃ mandarāgāyāṃ jātisaṃpannāyāṃ kulasaṃpannāyāṃ rūpasampannāyāṃ varṇasampannāyāṃ nāmasampannāyāṃ ārohasampannāyāṃ pariṇāhasampannāyāṃ vyaktāyāṃ agrayauvanamaṇḍaprāptāyāṃ viśrutāyāṃ paṇḍitāyāṃ smṛtāyāṃ saṃprajānāyāṃ pradakṣiṇacittāyāṃ sarvākārasampannāyāṃ sarvākāraparipūrṇāyāṃ pramadottamāyāṃ bodhisatvā mātuḥ kukṣim avakrāmanti || bodhisatvena prabhā osṛṣṭā yāye prabhāye sarvaṃ buddhakṣetraṃ avabhāsitaṃ | devaputro devaputraṃ pṛcchati ||</p>
<blockquote class='gatha'>
<p><a class='ref sc' id='sc61'>SC 61</a>kiṃ kāraṇaṃ suravareṇa prabhā pramuktā<br>
candrāṃśuśītalatarā kanakāvadātā |<br>
yenāsureśvaragaṇā manujeśvarāś ca<br>
prahlāditā ca narakā jvalanāgnikalpāḥ ||</p>
</blockquote>
<p><a class='ref sc' id='sc62'>SC 62</a>so dāni āha ||</p>
<blockquote class='gatha'>
<p><a class='ref sc' id='sc63'>SC 63</a>ye tatra tatra janatāṃ pratipālayanti<br>
saṃsārapaṃjaragatāṃ madanābhibhūtāṃ |<br>
teṣāṃ vimokṣakaraṇena mahāyaśena<br>
āmantraṇārtham anaghena prabhā pramuktā ||</p>
</blockquote>
<p><a class='ref sc' id='sc64'>SC 64</a>bodhisatva āha ||</p>
<blockquote class='gatha'>
<p><a class='ref sc' id='sc65'>SC 65</a>muñcatha amarā purāṇi na kila prāmodyasya ayaṃ kālo |<br>
jarāmaraṇapuraṃ bhettuṃ kālo jñānaprahāreṇa ||</p>
</blockquote>
<p><a class='ref sc' id='sc66'>SC 66</a>bodhisatvo smṛto saṃprajāno pradakṣiṇacitto mātuḥ kukṣiṃ okrānto ||</p>
<blockquote class='gatha'>
<p><a class='ref sc' id='sc67'>SC 67</a>iti sa nadiya siṃhanādaṃ narasiṃho cyavanakālasamayasmiṃ |<br>
antarahito kṣaṇena narendrabhavane samupapadyi ||</p>
<p><a class='ref sc' id='sc68'>SC 68</a><a class='ref sen' id='sen2.10'>Sen 2.10</a> yo so tuṣitaṃ kāyaṃ obhāseti śubhena varṇena |<br>
devapurāc cyavamāno taṃ anativaraṃ jinaṃ vande ||</p>
<p><a class='ref sc' id='sc69'>SC 69</a>sabrahmakaṃ ca lokaṃ saśramaṇabrāhmaṇīṃ prajāṃ sarvāṃ |<br>
varṇen’ obhāsayati anativaro lokapradyoto ||</p>
<p><a class='ref sc' id='sc70'>SC 70</a>āścaryam adbhutam idaṃ paśyatha yāvat maharddhikaḥ śāstā |<br>
smṛtimāṃ susaṃprajāno mātuḥ kukṣismiṃ okrānto ||</p>
<p><a class='ref sc' id='sc71'>SC 71</a>yāvac ca narapravaro uttamalakṣaṇasamaṅgi asthāsi |<br>
mātāye kukṣismiṃ smṛtimatimāṃ saṃprajāno ca ||</p>
</blockquote>
<p><a class='ref sc' id='sc72'>SC 72</a>samanantar’ okrānte ca bodhisatve iyaṃ mahāpṛthivī atīva ṣaḍvikāraṃ kampe saṃkampe prakampe saṃharṣaṇīyaṃ ca kampayati modanīyaṃ ca prahlāditaṃ ca nirvarṇanīyaṃ ca ullokanīyaṃ ca āsecanakaṃ ca apratikūlaṃ ca prāmodikaṃ ca prasādanīyaṃ ca nirudvegaṃ ca niruttrastaṃ ca | kampamānā ca punar na kaṃcit satvaṃ vyāpādayati yam idaṃ calaṃ vā sthāvaraṃ vā ||</p>
<blockquote class='gatha'>
<p><a class='ref sc' id='sc73'>SC 73</a>tato ayaṃ sāgaramerumaṇḍalā<br>
prakampitā ṣaḍvidham āsi medinī |<br>
kṛtā lokā vimalā manoramā<br>
mahāndhakārāpanudasya tejasā ||</p>
</blockquote>
<p><a class='ref sc' id='sc74'>SC 74</a>yāvattakā nāgarājāno nāgādhipatayo rakṣāvaraṇaguptaye autsukyaṃ samāpadyensu ||</p>
<blockquote class='gatha'>
<p><a class='ref sc' id='sc75'>SC 75</a>caturo pi lokapālā rakṣām akarensu lokanāthasya |<br>
mā kocī ahiteṣī namucibalanudaṃ vihiṃseyā ||</p>
</blockquote>
<p><a class='ref sc' id='sc76'>SC 76</a><a class='ref sen' id='sen2.11'>Sen 2.11</a> śakro pi devānām indro suyāmo pi devaputro saṃtuṣito pi devaputro sunirmito pi devaputro vaśavartī pi devaputro mahābrahmā pi śuddhāvāsā pi devā bodhisatvasya mātuḥ kukṣigatasya rakṣāvaraṇaguptaye autsukyaṃ samāpadyensuḥ ||</p>
<blockquote class='gatha'>
<p><a class='ref sc' id='sc77'>SC 77</a>tato koṭisahasrāṇi devānāṃ kapilāhvayaṃ |<br>
upagatāni tuṣṭāni ārakṣaṃ varabuddhino ||</p>
<p><a class='ref sc' id='sc78'>SC 78</a>devanagaraṃ iva kapilapuram uttamaṃ kṛtam anuviśantehi |<br>
manomayavikramagatehi amaragaṇehi abhivirocati ||</p>
<p><a class='ref sc' id='sc79'>SC 79</a>māyāṃ parivāretvā maheśvaragaṇānāṃ kila sahasrāṇi |<br>
āśu vigatamala-m-akhilā ākāśagatā abhiniṣaṇṇāḥ ||</p>
<p><a class='ref sc' id='sc80'>SC 80</a>teṣāṃ dāniṃ pṛṣṭhato indrasahasrāṇi vimalaśikharāṇi |<br>
subahūni bahuguṇasya ārakṣārthaṃ niṣaṇṇāni ||</p>
<p><a class='ref sc' id='sc81'>SC 81</a>teṣāṃ dāniṃ pṛṣṭhato devendrāṇāṃ sahasranayutāni |<br>
kāmāvacarā devā niṣaṇṇā gagane niralambe ||</p>
<p><a class='ref sc' id='sc82'>SC 82</a>devagaṇānāṃ pṛṣṭhato asurā asurāṇāṃ ca dvijihvagaṇāḥ |<br>
yakṣāś ca vikṛtarūpāḥ rākṣasasaṃghāś ca saṃniṣaṇṇāḥ ||</p>
<p><a class='ref sc' id='sc83'>SC 83</a>etāye vidhiye gaganam amaraśatasahasrasaṃkulaṃ śrīmad* |<br>
atyantasupariśuddhaṃ kuśalam upacitaṃ hi varadena ||</p>
<p><a class='ref sc' id='sc84'>SC 84</a>so yaṃ mahānubhāvo smṛtimāṃ tuṣitabhavanā cyavitvāna |<br>
pāṇḍaravarāhakanibho bhavitva gajarūpi ṣaḍḍanto ||</p>
<p><a class='ref sc' id='sc85'>SC 85</a>vīraśayane śayantiye poṣadhikāye viśuddhavasanāye |<br>
smṛtasaṃprajānakuśalo mātuḥ kukṣismiṃ okrānto ||</p>
<p><a class='ref sc' id='sc86'>SC 86</a><a class='ref sen' id='sen2.12'>Sen 2.12</a> sā ca rajanīprabhāte ākhyāsi bhartuno manāpasya |<br>
rājavara pāṇḍaro me gajarājo kukṣim okrānto ||</p>
<p><a class='ref sc' id='sc87'>SC 87</a>taṃ ca śruṇitvāna rājā vaipaṃcanikāṃ samāgatāṃ avaca |<br>
supinasmiṃ asya sarve bhaṇātha bhūtaṃ phalavipākaṃ ||</p>
<p><a class='ref sc' id='sc88'>SC 88</a>te tatra cāvaciṃsū naimittikā pṛcchitā svayaṃ rājñā |<br>
dvātriṃśalakṣaṇadharo kukṣiṃ devīye okrānto ||</p>
<p><a class='ref sc' id='sc89'>SC 89</a>hṛṣṭo bhavāhi naravara yasya tava kulasmiṃ pratyutpanno |<br>
pṛthivīdhara vīragarbho anopamasatvo mahāsatvo ||</p>
<p><a class='ref sc' id='sc90'>SC 90</a>yatha maya paurāṇānām ācaryāṇāṃ svayaṃ samupāhṛtaṃ |<br>
dve sya gatayo anantyā bhavanti naravīraśārdūla ||</p>
<p><a class='ref sc' id='sc91'>SC 91</a>yadi āsiṣyati agāre mahipati hoti saratano maharddhiko |<br>
nityānubaddhavijayo rājaśatasahasraparivāro ||</p>
<p><a class='ref sc' id='sc92'>SC 92</a>atha khalu pravrajiṣyati cāturdvīpāṃ mahīṃ vijahiyāna |<br>
hohiti ananyaneyo buddho netā naramarūṇāṃ ||</p>
<p><a class='ref sc' id='sc93'>SC 93</a>[supinaṃ pi śākiyānī ākhyāsi bhartuno manāpasya |<br>
śveto gajanātho me kukṣiṃ bhettvāna okrānto ||</p>
<p><a class='ref sc' id='sc94'>SC 94</a>etaṃ śruṇitva rājā vaipaṃcanikāṃ samāgatāṃ avaca |<br>
supinasmiṃ asya sarvaṃ bhaṇātha bhūtaṃ phalavipākaṃ ||</p>
<p><a class='ref sc' id='sc95'>SC 95</a>te tatra cāvaciṃsū naimittika pṛcchitā svayaṃ rājñā |<br>
dvātriṃśalakṣaṇadharo kukṣiṃ devīye okrānto ||</p>
<p><a class='ref sc' id='sc96'>SC 96</a>yadi punar agāramadhye vasati pṛthivīṃ abhijeṣyate sarvāṃ |<br>
<a class='ref sen' id='sen2.13'>Sen 2.13</a> śūrāṃ putrasahasraṃ labheta etādṛśāṃ vīrāṃ ||</p>
<p><a class='ref sc' id='sc97'>SC 97</a>atha ratana-anantākaraṃ pūrṇāṃ mahīm ujjhiyāna pravrajati |<br>
buddho hohiti loke sarvajño sarvadarśāvī ||</p>
</blockquote>
<p><a class='ref sc' id='sc98'>SC 98</a>mahābrahmā āha ||</p>
<blockquote class='gatha'>
<p><a class='ref sc' id='sc99'>SC 99</a>svapnāntare pramadā adarśi<br>
sūryaṃ nabhā kukṣim anupraviṣṭaṃ |<br>
prasūyati strīratanaṃ subhāgaṃ<br>
bhartāsya bhoti nṛpo cakravartī ||</p>
<p><a class='ref sc' id='sc100'>SC 100</a>svapnāntare yā pramadā adarśi<br>
candraṃ nabhā kukṣim anupraviṣṭaṃ |<br>
prasūyate sā naradevagarbhaṃ<br>
so bhavati rājā balacakravartī ||</p>
<p><a class='ref sc' id='sc101'>SC 101</a>svapnāntare yā pramadā adarśi<br>
sūryaṃ nabhā kukṣim anupraviṣṭaṃ |<br>
prasūyate sā varalakṣitāṃgaṃ<br>
so bhavati rājā balacakravartī ||</p>
<p><a class='ref sc' id='sc102'>SC 102</a>svapnāntare yā pramadā adarśi<br>
śvetaṃ gajaṃ kukṣim anupraviṣṭaṃ |<br>
prasūyate sā gajasattvasāraṃ<br>
so bhavati buddho bodhitārthadharmo ||</p>
</blockquote>
<p><a class='ref sc' id='sc103'>SC 103</a>devī pṛcchīyati || kiṃ dharesi || sā āha || cakravartin ti ||</p>
<blockquote class='gatha'>
<p><a class='ref sc' id='sc104'>SC 104</a><a class='ref sen' id='sen2.14'>Sen 2.14</a> kukṣiṃ prabhāsayantaṃ kanakavapuṃ pravaralakṣaṇasamaṅgiṃ |<br>
dhāremi cakravartiṃ varapuruṣaṃ rājaśārdūlaṃ ||</p>
</blockquote>
<p><a class='ref sc' id='sc105'>SC 105</a>devā nabhe bhagavato ghoṣam udīrayensuḥ || buddho bhaviṣyati na rājā cakravartī || mahābrahmā gāthāṃ bhāṣati ||</p>
<blockquote class='gatha'>
<p><a class='ref sc' id='sc106'>SC 106</a>gajaṃ ratnaśreṣṭhaṃ madanabalavegāpanayanaṃ<br>
pradīpaṃ lokasya tamatimiramohāpanayanaṃ |<br>
guṇānāṃ koṣaṃ tvaṃ aparimitaratnākaradharaṃ<br>
dharesi rājarṣiṃ apratihatacakraṃ samaruciṃ ||</p>
</blockquote>
<p><a class='ref sc' id='sc107'>SC 107</a>devī āha ||</p>
<blockquote class='gatha'>
<p><a class='ref sc' id='sc108'>SC 108</a>yathā mama na rāgadoṣā prasahanti narendragarbham upalabhya |<br>
niḥsaṃśayaṃ bhaviṣyati samaruci yatha niścarati vācā ||</p>
</blockquote>
<p><a class='ref sc' id='sc109'>SC 109</a>bodhisatve khalu punar mātuḥ kukṣigate mātu sukhaṃ gacchati pi tiṣṭhati pi sukhaṃ niṣīdati pi śayyāṃ kalpayati bodhisatvasyaiva tejena || bodhisatve khalu punaḥ mātuḥ kukṣigate bodhisatvamātuḥ kāye śastraṃ na krāmati || na viṣaṃ nāgni na aśanī prasahati bodhisatvasyaiva tejena || bodhisatve khalu puna mātuḥ kukṣigate bodhisatvamātaraṃ devakanyā divyehi ucchādanaparimardanapariśeṣehi parijāgaranti bodhisatvasyaiva tejena || bodhisatve khalu punar mātuḥ kukṣigate bodhisatvamātā divyavastrasaṃvṛtaśarīrā bhavati divyābharaṇadhāriṇī bodhisatvasyaiva tejena || bodhisatve khalu punaḥ mātuḥ kukṣigate mātā lābhinī bhavati divyānāṃ gandhānāṃ divyānāṃ mālyānāṃ divyānāṃ vilepānāṃ divyānām ojānāṃ bodhisatvasyaiva tejena || bodhisatve khalu punar mahāmaudgalyāyana <a class='ref sen' id='sen2.15'>Sen 2.15</a> mātuḥ kukṣigate bodhisatvamātuḥ khalu punaḥ yo asyā abhyantaraparivāro so se atīva śrotavyaṃ śraddhātavyaṃ manyanti bodhisatvasyaiva tejena || kiṃkaraṇīyakapratisaṃyuktehi nimantrenti bodhisatvasyaiva tejena || bodhisatve khalu punar mātuḥ kukṣigate bodhisatvamātaraṃ bodhisatvo paśyati || bodhisatve khalu punar mātuḥ kukṣigate bodhisatvamātur na kocid uparimena gacchati antaso pakṣī pi | alpābādhā bhavati alpātaṅkā | samāye vipākanīyagrahaṇīye samanvāgatā | nāpy atiśītāye nāpy ati-uṣṇāye ṛtupariṇāmāye bodhisatvasyaiva tejena || bodhisatve khalu punar mātuḥ kukṣigate bodhisatvamātā lābhinī bhavati praṇītānāṃ khādanīyabhojanīyānāṃ agrarasānāṃ uttamarasānāṃ adhigatarasānāṃ pratyagrarasānāṃ bodhisatvasyaiva tejena || bodhisatve khalu punar mātuḥ kukṣigate bodhisatvamātā vigatarāgā bhavati akhaṇḍam acchidram aśabalam akalmāṣaṃ pariśuddhaṃ paripūrṇaṃ brahmacaryaṃ carati | manasāpi tāye pramadottamāye rāgo na utpadyati sarvapuruṣehi antamasato rājñāpi śuddhodanena bodhisatvasyaiva tejena || bodhisatve khalu puna mātuḥ kukṣigate bodhisatvamātā paṃca śikṣāpadāni samādāya vartati tāni ca sapūrvasamādinnāni bhavanti bodhisatvasyaiva tejena || bodhisatve khalu punar mātuḥ kukṣigate yavattā nāgarājāno nāgādhipatayo aṇḍajā vā jarāyujā vā saṃsvedajā vā aupapādukā vā te sarve niveśanam upasaṃkramitvā divyāni candanacūrṇāni divyāni tamālapatracūrṇāni prakiranti agurucūrṇāni prakiranti divyāni keśaracūrṇāni prakiranti divyāni kusumāni prakiranti | samāptāye ca naṃ arcanāye arcayanti paripūrṇāye ca naṃ arcanāye arcayensuḥ || te divyāni candanacūrṇāni ca prakiritvā divyāni agurucūrṇāni prakiranti divyāni ca keśaracūrṇāni divyāni ca tamālacūrṇāni prakiranti || divyāni muktakusumāni prakiritvā samāptāye ca naṃ <a class='ref sen' id='sen2.16'>Sen 2.16</a> arcanāye arcayitvā paripūrṇāye ca naṃ arcanāye arcayitvā bodhisatvamātaraṃ triṣkṛtyo pradakṣiṇīkṛtvā yenakāmaṃ prakramensuḥ bodhisatvasyaiva tejena || bodhisatve punar mātuḥ kukṣigate yāvanto suvarṇarājāno suvarṇādhipatayo evaṃ caturmahārajakāyikā devās trāyastriṃśā yāmā tuṣitā nirmāṇaratino paranirmitavasavartino brahmakāyikā devā te sarve niveśanaṃ upasaṃkramitvā divyāni candanacūrṇāni prakiritvā divyāni agurucūrṇāni prakiranti | divyāni tamālapatracūrṇāni divyāni muktakusumāni prakiritvā samāptāye ca naṃ arcanāye arcayitvā paripūrṇāye ca naṃ arcanāye arcayitvā pariśuddhāye ca naṃ arcanāye arcayitvā bodhisatvamātaraṃ triṣkṛtyo pradakṣiṇīkṛtvā yenakāmaṃ prakramensuḥ bodhisatvasyaiva tejena ||</p>
<p><a class='ref sc' id='sc110'>SC 110</a>bodhisatvo khalu punar matuḥ kukṣigato na cātinīcaṃ tiṣṭhati na cāti-uccaṃ tiṣṭhati na cāvakubjako na ottānako na vāmena pārśvena tiṣṭhati na utkuṭuko || atha khalu dakṣiṇe pārśve paryaṃkam ābhuñjitvā tiṣṭhati || bodhisatvo khalu punar mātuḥ kukṣigato na pittena na śleṣmeṇa vā na rudhireṇa vā anyena vā kenacid aśucinā upalipto ’viśuddho tiṣṭhati || atha khalu ucchāditasnāpitaviśadagātro bodhisatvo mātuḥ kukṣismiṃ tiṣṭhati || bodhisatvo khalu punar mātuḥ kukṣigato mātaraṃ paśyati bodhisatvamātāpi taṃ kukṣigataṃ bodhisatvaṃ paśyati vigraham iva jātarūpasya dṛṣṭvā ca bhoti āttamanā [kukṣiṃ obhāsentaṃ vigraham iva jātarūpasya ] |</p>
<blockquote class='gatha'>
<p><a class='ref sc' id='sc111'>SC 111</a>yatha vaiḍūryasya maṇi sphāṭikasamudge kaṭi-utsaṃgasmiṃ |<br>
nihito syā evam eva bodhisatvaṃ paśyati mātā |<br>
kukṣiṃ obhāsentaṃ vigrahaṃ iva jātarūpasya ||</p>
</blockquote>
<p><a class='ref sc' id='sc112'>SC 112</a><a class='ref sen' id='sen2.17'>Sen 2.17</a> bodhisatvaṃ devasaṃghāḥ sukharātriṃ sukhadivasaṃ pṛcchakā āgacchanti prītamanaso tāṃ ca devasaṃghāṃ tathā pṛcchamānāṃ bodhisatvo pratyabhinandati dakṣiṇaṃ karam utkṣipya mātaraṃ ca na bādhati || bodhisatvaṃ mātuḥ kukṣigataṃ devā nāgā yakṣā mārutā rākṣasā piśācā na jahanti divā cā rātrau ca na cātra āsaṃgakathā kathīyati kāmopasahitā vā anyā vā asatyā kathā | nānyatra bodhisatvavarṇam eva bhāṣanti rūpataḥ sattvataḥ tejataḥ varṇataḥ yaśataḥ kuśalamūlāto || bodhisatvasya mātuḥ kukṣigatasya pratipūjā noparamati | divyāni tūryāṇi divyāni agurudhūpāni divyaṃ puṣpavarṣaṃ divyaṃ cūrṇavarṣaṃ || apsarasahasrāṇi ca upagāyanti upanṛtyanti || bodhisatvamātāṃ devakanyāsahasrehi sārdhaṃ abhyābhavati hāsyaṃ ca kathā ca | prasuptāṃ ca bodhisatvamātaraṃ devakanyā mandāravadāmena capalā parivījenti bodhisatvasyaiva tejena || ayaṃ ca punaḥ trisāhasramahāsāhasrāyāṃ lokadhātūyaṃ anuttarā garbhāvakrāntipāramitā ||</p>
<blockquote class='gatha'>
<p><a class='ref sc' id='sc113'>SC 113</a>anyaṃ ca dāni paśyatha āścaryaṃ tasya devaparṣāye |<br>
tāva vipulāye yā kathā abhūt paramaharṣasaṃjananī ||</p>
<p><a class='ref sc' id='sc114'>SC 114</a>na pi kāmakathā teṣāṃ na pi apsarasāṃ kathā na gītakathā |<br>
na pi vādyakathā teṣāṃ na pi bhakṣakathā na pānakathā ||</p>
<p><a class='ref sc' id='sc115'>SC 115</a>nābharaṇakathā teṣāṃ na pi vastrakathā pravartati kācit* |<br>
yānodyānakathā vā manasāpi na jāyate teṣāṃ ||</p>
<p><a class='ref sc' id='sc116'>SC 116</a>sādhū puṇyabalavato dyuti <span class='gap'>+ + +</span> sā sadevakaṃ lokaṃ |<br>
abhibhavati nāyakasya vikasati eṣā kathā tatra ||</p>
<p><a class='ref sc' id='sc117'>SC 117</a><a class='ref sen' id='sen2.18'>Sen 2.18</a> sādhuṃ garbhokramaṇaṃ karmaṇa anurūpaṃ pāramigatasya |<br>
iti vikasati bahuvidhā kathā pariṣāmadhye etasmiṃ ||</p>
<p><a class='ref sc' id='sc118'>SC 118</a>sādhū ti nirāmiṣehi saṃjñāpadehi kṣapenti tatkālaṃ |<br>
varabuddhino ayaṃ api kathā vikasati pariṣāmadhye ||</p>
<p><a class='ref sc' id='sc119'>SC 119</a>evaṃ bahuprakārāṃ kathāṃ kathayantā ramanti devagaṇāḥ |<br>
rūpaṃ varṇaṃ tejaṃ varaṃ ca vīracaryaṃ kathayantā ||</p>
</blockquote>
<p><a class='ref sc' id='sc120'>SC 120</a>sarveṣāṃ bodhisatvānāṃ mātā pratipūrṇe daśame māse prajāyati || subhūtinā śākyena preṣitaṃ rājño | āgacchatu devī iha prajāyiṣyati || rājā pratibodhayati || āgamiṣyati sālabhaṃjakaṃ ca kariṣyati ||</p>
<blockquote class='gatha'>
<p><a class='ref sc' id='sc121'>SC 121</a>lumbinivanaṃ sucapalaṃ apagatatṛṇakhāṇḍapatrasaṃkhāraṃ |<br>
varasurabhikusumanikaraṃ karotha gandhodakasugandhaṃ ||</p>
<p><a class='ref sc' id='sc122'>SC 122</a>lumbinivane va vātā tamālapatragandhavāsitaśarīrā |<br>
vāyantu amṛtagandhāṃ madajananā ca palāyantu ||</p>
<p><a class='ref sc' id='sc123'>SC 123</a>agaruvaradhūpagandhā samonamantu nabhato jaladharā taṃ |<br>
lumbinivanaṃ chādetuṃ varacūrṇarasākulaṃ kṣipraṃ ||</p>
<p><a class='ref sc' id='sc124'>SC 124</a>ekaikaṃ caṅkramavaraṃ dukūlapaṭṭorṇākośikārehi |<br>
kalpayatha kalpavṛkṣāṃ yatha divi devapradhānasya ||</p>
</blockquote>
<p><a class='ref sc' id='sc125'>SC 125</a>devā ca devakanyā ca gandhamālyaṃ gṛhya luṃbinīvanam āgacchanti ||</p>
<blockquote class='gatha'>
<p><a class='ref sc' id='sc126'>SC 126</a><a class='ref sen' id='sen2.19'>Sen 2.19</a> sphaṭikamaṇikuṇḍaladharā vigalitavasanā pralambamaṇihārā |<br>
ādāya gandhamālyaṃ gaganapathagatā praḍīyanti ||</p>
<p><a class='ref sc' id='sc127'>SC 127</a>mandāravāna bharitā kācit* śaṃgeriyo gṛhītvāna |<br>
haricandanasya kācit kāci punaḥ kalpaduṣyāṇāṃ ||</p>
<p><a class='ref sc' id='sc128'>SC 128</a>sthalajajalajaṃ ca mālyaṃ gṛhītvā apsarā muditacittāḥ |<br>
ratanā ābharaṇāni ca jambudvīpe abhimukhīyo ||</p>
<p><a class='ref sc' id='sc129'>SC 129</a>caturāśītim anūnā chatrasahasrāṇi devakanyāyo |<br>
kanakaratanāmayāni ādāya nabhe praḍīyanti ||</p>
<p><a class='ref sc' id='sc130'>SC 130</a>kūṭāgārasamehi ca sphaṭikamaṇimusālagalvehi citrehi |<br>
bharitam api antarīkṣaṃ duṣyaśatasamucchritapatākaṃ ||</p>
<p><a class='ref sc' id='sc131'>SC 131</a>gajaśvasanasannikāśā śāradameghā khagapathe virocanti |<br>
varasurabhikusumagandhā kamalotpalacampakavimiśrāḥ ||</p>
<p><a class='ref sc' id='sc132'>SC 132</a>bhujagapatino pramuditā meghehi sugandhatoyabharitehi |<br>
abhyokiranti nagaraṃ anyāni ca adbhutaśatāni ||</p>
<p><a class='ref sc' id='sc133'>SC 133</a>avagāhya taṃ vanavaraṃ māyā sakhisaṃvṛtā jinajinetrī |<br>
vicarati cittarathe devi amaravadhū yatha ratividhijñā ||</p>
<p><a class='ref sc' id='sc134'>SC 134</a>sā krīḍārtham upagatā pilakṣaśakhāṃ bhujāya avalambya |<br>
pravijṛmbhitā salīlā tasya yaśavato jananakāle ||</p>
<p><a class='ref sc' id='sc135'>SC 135</a>atha vā navati sahasrā marukanyā <span class='var' title='āśu-r-eva'>āśur eva</span> sannipatitā |<br>
māyāṃ kṛtāṃjalipuṭā idam avaca prasannasaṃkalpā ||</p>
<p><a class='ref sc' id='sc136'>SC 136</a><a class='ref sen' id='sen2.20'>Sen 2.20</a> adya jarāvyādhimathanaṃ janayiṣyasi amaragarbhasukumāraṃ |<br>
devī divi bhuvi mahitaṃ hitaṃ hitakaraṃ naramarūṇāṃ ||</p>
<p><a class='ref sc' id='sc137'>SC 137</a>mā khalu janaya viṣādaṃ parikarma vayaṃ tavaṃ kariṣyāmaḥ |<br>
yaṃ kartavyam udīraya dṛśyatu kṛtam eva tatsarvaṃ ||</p>
<p><a class='ref sc' id='sc138'>SC 138</a>atha caturi lokapālā saparivārā āśu-r-eva sannipatitā |<br>
divyapraveṇihastā devim upagatā pradakṣiṇato ||</p>
<p><a class='ref sc' id='sc139'>SC 139</a>sarve pi devasaṃghā māyāṃ paricārayitva ākāśe |<br>
sthitā mālyagandhahastā svaparivāreṇa upaśobhanti ||</p>
</blockquote>
<p><a class='ref sc' id='sc140'>SC 140</a>na khalu punar bodhisatvāmātā bodhisatvaṃ janeti śayānā niṣaṇṇikā vā yathānyāḥ striyo || atha khalu bodhisatvamātā sthitikā eva bodhisatvaṃ saṃjaneti || bodhisatvo smṛto saṃprajāno mātaram abādhayamāno dakṣiṇapārśvena prādurbhavati ||</p>
<blockquote class='gatha'>
<p><a class='ref sc' id='sc141'>SC 141</a>dakṣiṇena hi pārśvena jāyante puruṣottamāḥ |<br>
sarve puruṣaśārdūlā bhavanty atravihāriṇaḥ ||</p>
<p><a class='ref sc' id='sc142'>SC 142</a>kiṃ tan na bhidyate pārśvaṃ vedanā ca na jāyate |<br>
tasyā jinajanetrīye janetvā puruṣottamaṃ ||</p>
<p><a class='ref sc' id='sc143'>SC 143</a>manomayena rūpeṇa prādurbhonti tathāgatā |<br>
evaṃ na bhidyate pārśvaṃ vedanā na ca jāyati ||</p>
</blockquote>
<p><a class='ref sc' id='sc144'>SC 144</a>bodhisatvo garbhāvāsapariśrānto sapta padāni kramati ||</p>
<blockquote class='gatha'>
<p><a class='ref sc' id='sc145'>SC 145</a>jātamātro ca vikrame sapta vikramate bhuvi |<br>
diśāṃ ca praviloketi mahāhāsaṃ ca ūhati ||</p>
<p><a class='ref sc' id='sc146'>SC 146</a><a class='ref sen' id='sen2.21'>Sen 2.21</a> atra kiṃ kāraṇaṃ uktaṃ yaṃ sapta kramate kramān* |<br>
na ca aṣṭa na ca ṣaṣṭi atra āgamanaṃ śṛṇu ||</p>
<p><a class='ref sc' id='sc147'>SC 147</a>garbhāvāsapariśrānto sarvalokahito muniḥ |<br>
paścimo garbhāvāso yaṃ atha vegena prakrami ||</p>
<p><a class='ref sc' id='sc148'>SC 148</a>taṃ tu saptapade nyaste devasaṃghābhilīyata |<br>
sahasā lokapālebhyo aṃkena dhāriye muniḥ ||</p>
<p><a class='ref sc' id='sc149'>SC 149</a>atha varṣo samutpadye divyakusumaśīkaro |<br>
mandāravarajākīrṇṇo divyacandanasaṃkulo ||</p>
<p><a class='ref sc' id='sc150'>SC 150</a>dīrghakālam udagrāś ca suramukhyā agradhūpanaṃ |<br>
pramuṃciṣu vibhūṣārthaṃ tasya uttamabuddhino ||</p>
<p><a class='ref sc' id='sc151'>SC 151</a>yad arthaṃ ca viloketi diśāṃ apratipudgalo |<br>
tatrāpi āgamaṃ vakṣye upadeśaṃ manoramaṃ ||</p>
<p><a class='ref sc' id='sc152'>SC 152</a>na so vidyate satvānāṃ deveṣu manujeṣu vā |<br>
yasyaivaṃ saṃbhavo bhavati garbhokramaṇam eva ca ||</p>
<p><a class='ref sc' id='sc153'>SC 153</a>khadyotakanakanirbhāsaṃ pārśvaṃ jinajanetriye |<br>
āyate yadā sarvajñaḥ āyate carame bhave ||</p>
<p><a class='ref sc' id='sc154'>SC 154</a>jātamātrasya taccittaṃ āsi pravaravādino |<br>
asti kaścit samabuddhi me idaṃ tarkaṃ nivartituṃ ||</p>
<p><a class='ref sc' id='sc155'>SC 155</a>kecit saṃsāracāreṇa artīyanti yathā ahaṃ |<br>
ityarthaṃ puruṣādityaḥ diśāṃ sarvāṃ nirīkṣati ||</p>
<p><a class='ref sc' id='sc156'>SC 156</a>atha diśāṃ vilokento dṛśyati vadatāṃ varaḥ |<br>
<a class='ref sen' id='sen2.22'>Sen 2.22</a> devakoṭisahasrāṇi tasmiṃ hāsaṃ pramuñcati ||</p>
<p><a class='ref sc' id='sc157'>SC 157</a>jātamātrasya me cāhuḥ devatā mārakāyikāḥ |<br>
caturdvīpo mahākośo cakravartī bhaviṣyasi ||</p>
<p><a class='ref sc' id='sc158'>SC 158</a>athāsya hāso saṃbhavati na me satvā vijānatha |<br>
sarvajño sarvadarśāvī bhaviṣyaṃ puruṣottamaḥ ||</p>
<p><a class='ref sc' id='sc159'>SC 159</a>evam etaṃ praśaṃsanti vipākam upadeśakāḥ |<br>
tathā hi narasiṃhānāṃ śāsanaṃ suprakāśitaṃ ||</p>
<p><a class='ref sc' id='sc160'>SC 160</a>yaṃ tiṣṭhantī janaye vīraṃ saṃkusumitehi śālehi |<br>
śarīram avalambyamānā taṃ anativaraṃ jinaṃ vande ||</p>
<p><a class='ref sc' id='sc161'>SC 161</a>saṃpratijāto sugato samehi pādehi dharaṇim avatiṣṭhe |<br>
sapta ca padāni agamā sarvāṃ ca diśāṃ viloketi ||</p>
<p><a class='ref sc' id='sc162'>SC 162</a>taṃ cāsya caṃkramantaṃ anvāgami vījanaṃ ca cchatraṃ ca |<br>
mā varaviduno kāye daṃśā maśakā ca nipatensuḥ ||</p>
<p><a class='ref sc' id='sc163'>SC 163</a>saṃpratijāte sugate devā prathamaṃ jinaṃ pratigṛhṇe |<br>
paścāc cainaṃ manuṣyā anativaraṃ aṅke dhārensuḥ ||</p>
<p><a class='ref sc' id='sc164'>SC 164</a>pratyagrahensu devā sugataṃ dvātriṃśalakṣaṇasamaṃgiṃ |<br>
<a class='ref sen' id='sen2.23'>Sen 2.23</a> paścāc cainaṃ manuṣyā anativaraṃ aṃke dhārensuḥ ||</p>
<p><a class='ref sc' id='sc165'>SC 165</a>nirvāyensu pradīpā mānuṣakā obhāsit’ abhūl lokaṃ |<br>
saṃpratijāte sugate ulkādhāre naramarūṇāṃ ||</p>
<p><a class='ref sc' id='sc166'>SC 166</a>saṃpratijāte sugate jñātī udakārthikā vidhāvensuḥ |<br>
atha purato udupānā pūrā mukhato viṣyandensuḥ ||</p>
<p><a class='ref sc' id='sc167'>SC 167</a>duve vāridhārā udgami ekā śītasya ekā uṣṇasya |<br>
yatra snapayensu sugataṃ vigrahaṃ iva jātarūpasya ||</p>
</blockquote>
<p><a class='ref sc' id='sc168'>SC 168</a>saṃpratijāte khalu punaḥ sugate bodhisatvamātā akṣatā caiva abhūṣi avraṇā ca bodhisatvasyaiva tejena | bodhisatvamātuḥ kukṣi pratipūrṇā eva abhūṣi anonaddhā ca || saṃpratijāte khalu punar bodhisatve caturṇṇāṃ dvīpakoṭiśatānāṃ madhye pṛthivīmaṇḍapradhānā aśvatthayaṣṭi prādurbhavet* | antaradvīpe candanavanaṃ prādurbhavet* | bodhisatvasya upabhogaparibhogam āgacche bodhisatvasyaiva tejena || tatra devaputrasahasrāṇi apsarasahasrāṇi gandhamālyam ādāya āgacchanti bodhisatvasya pūjārthaṃ || devaputro devaputraṃ pṛcchati || kahiṃ gamiṣyasi || so āha ||</p>
<blockquote class='gatha'>
<p><a class='ref sc' id='sc169'>SC 169</a>eṣā prasūṣyati narendravadhūttamaṃ taṃ<br>
vatsaṃ vibuddhavarapuṣkaragauragarbhaṃ |<br>
yo prāpsyate dharaṇimaṇḍagatottamārthaṃ<br>
māraṃ nihatya sabalaṃ tam upemi vīraṃ ||</p>
<p><a class='ref sc' id='sc170'>SC 170</a><a class='ref sen' id='sen2.24'>Sen 2.24</a> amrakṣitā garbhamalena gātrā<br>
jātaṃ jale paṃkajam uttamaṃ vā |<br>
vapuṣmanto bālaraviprakāśo<br>
sabrahmakān amarān abhibhoti ||</p>
<p><a class='ref sc' id='sc171'>SC 171</a>tato jātamātro kule śākiyānāṃ<br>
atikramya dhīro padānīha sapta |<br>
samolokayitvā diśā ūhasāsi<br>
ayaṃ dānim eko bhavo paścimo tti ||</p>
<p><a class='ref sc' id='sc172'>SC 172</a>nabhe tu cchatram eva vibhrājamānaṃ<br>
maṇimuktiśreṣṭhaṃ parābhāvibhrājaṃ |<br>
vidhūtadāmena mandāravānāṃ<br>
bahū devaputrā nabhe dhārayensuḥ ||</p>
<p><a class='ref sc' id='sc173'>SC 173</a>sabālārkaśaṃkhapratīkāśavarṇaṃ<br>
varaṃ hemacchatraṃ nabhe dhārayensuḥ |<br>
tato vījanīyo visṛṣṭā bhramensuḥ<br>
kareṇa grahetvā jinaṃ vījayensuḥ ||</p>
<p><a class='ref sc' id='sc174'>SC 174</a>tataḥ puṇyagandhā sukhoṣṇā prabhūtā<br>
laghupremaṇīyā hitā mānuṣāṇāṃ |<br>
śivā nandanīyā tuṣārānubaddhā<br>
duve vāridhārā nabhe udgamensu ||</p>
<p><a class='ref sc' id='sc175'>SC 175</a>tato meruśṛṅgād anekaprakārā<br>
pramuktottarīyā samantormijātā ||</p>
<p><a class='ref sc' id='sc176'>SC 176</a><a class='ref sen' id='sen2.25'>Sen 2.25</a> bhṛśaṃ viśvagandhādhivāsānuvātā<br>
dṛḍhāṃ ṣaḍvidhānaṃ mahīṃ kaṃpayensuḥ ||</p>
<p><a class='ref sc' id='sc177'>SC 177</a>suvarṇasya rūpyamaṇīnāṃ śubhānā<br>
vimāneṣu devā satūryā vighuṣṭā |<br>
sujātena jātaṃ jinaṃ prekṣamāṇā<br>
sacandrārkatāraṃ nabhaṃ śobhayensu ||</p>
<p><a class='ref sc' id='sc178'>SC 178</a>ayaṃ so sadevaṃ sanāgaṃ sayakṣaṃ<br>
mahoghaṃ maharṣī jagaṃ uttaritvā |<br>
tataḥ kṣemam ekāṃ diśāṃ prāpsyatīti<br>
prahṛṣṭā sya devā nabhe vyāharensuḥ ||</p>
</blockquote>
<p><a class='ref sc' id='sc179'>SC 179</a>saṃpratijāte bodhisatve śākyānāṃ paṃca kumāraśatāni sundaranandapramukhāni | paṃca kanyāśatāni yaśodharāpramukhāni | paṃca dāsakaśatāni cchandakapramukhāni | paṃca aśvaśatāni kaṇṭhakapramukhāni | paṃca hastipotaśatāni candanahastipotakapramukhāni | paṃca nidhiśatāni prādurbhūtāni || paṃcahi rājaśatehi jayasaṃvṛddhaye preṣitā ||</p>
<p><a class='ref sc' id='sc180'>SC 180</a>rājā śuddhodano āṇāpeti || ito eva devīṃ nivartayatha || kenacid bodhisatvo abhivahiṣyatīti || viśvakarmeṇa devaputreṇa ratnāmayī śivikā nirmitā || ko imāṃ śivikāṃ vahiṣyatīti || catvāro mahārājā upasthitā | vayaṃ sattvasāraṃ vahiṣyāmaḥ | <a class='ref sen' id='sen2.26'>Sen 2.26</a> bodhisatvo ca māyāya mātuḥ sārdhaṃ śivikāsamārūḍho | śakro devānām indro mahābrahmā ca utsāraṇaṃ karonti ||</p>
<p><a class='ref sc' id='sc181'>SC 181</a>rājñā śuddhodanena amātyā āṇattā || ita eva kumāraṃ śākyavardhanaṃ devakulaṃ netha abhayāye devīye pādavandanaṃ || tehi amātyehi rājño vacanena kumāro tato eva śākyavardhano devakulaṃ nīto abhayāya devīye pādavande || te dāni abhayāye devīye mūrdhena pādā vandāpayiṣyāmo ti | yena cābhayā devī tena kumārasya pādā prādurbhūtā | abhayā devī kumārasya mūrdhena pādeṣu praṇatā ||</p>
<blockquote class='gatha'>
<p><a class='ref sc' id='sc182'>SC 182</a>naro cetiyeṣu praviṣṭo akāmo mahālokanātho narendrāṇa śāstā |<br>
yadā uttamāṅgena vandāpayensuḥ tato tasya pādāni prādurbhavensu ||</p>
<p><a class='ref sc' id='sc183'>SC 183</a>tato devatā cābhayā ity avocat* na eṣo nurūpo mamaṃ vandamāmo |<br>
praṇāmaṃ ca eṣo yad anyasya kuryād dṛḍhaṃ saptadhā asya mūrdhaṃ sphaṭeyāti ||</p>
</blockquote>
<p><a class='ref sc' id='sc184'>SC 184</a>jātamātre kumāre arthasiddhī sukhī sarvasatvā abhū yāvad avīciṃ | praṇāmaṃ ca kurvī devā abhayā ca tasya devī prahṛṣṭā praṇāmaṃ karoti || utthāpanīyā gāthā ||</p>
<blockquote class='gatha'>
<p><a class='ref sc' id='sc185'>SC 185</a>jāte jagapradhāne sarve arthā pradakṣiṇā rājño |<br>
tena naralambakasya nāmaṃ sarvārthasiddha iti ||</p>
<p><a class='ref sc' id='sc186'>SC 186</a><a class='ref sen' id='sen2.27'>Sen 2.27</a> rājakulaṃ kumārasmiṃ praviṣte avacat purohitaṃ nṛpatiḥ |<br>
lakṣaṇavidhiguṇakuśalāṃ viprāṃ pariyeṣatha śīghraṃ ||</p>
<p><a class='ref sc' id='sc187'>SC 187</a>taṃ vijñāya ca devā maheśvarā nāma cittavasavarttī |<br>
mā lakṣaṇā akuśalā vikalpayiṣyanti dvijasaṃghā ||</p>
<p><a class='ref sc' id='sc188'>SC 188</a>vigatamadamānadarpā aṣṭa sahasrā maheśvaravarāṇāṃ |<br>
devanaraguruṃ kṛtāñjalī saṃpratijātaṃ upagamensuḥ ||</p>
<p><a class='ref sc' id='sc189'>SC 189</a>te rājakuladvāre śucivastrāmbarasthitā stimitaśabdāḥ |<br>
pratihārarakṣam abravīt sumadhurakaraviṃkarutaghoṣāḥ ||</p>
<p><a class='ref sc' id='sc190'>SC 190</a>śuddhodanaṃ upagamya brūvīhi ime lakṣaṇaguṇavidhijñā |<br>
tiṣṭhanti aṣṭa sahasrā praviśensuḥ yadi anumatan te ||</p>
<p><a class='ref sc' id='sc191'>SC 191</a>sādhū ti pratiśrutvā pratihārarakṣo praviśya rājakulaṃ |<br>
abravīt kṛtāṃjalipuṭo prītamanaso pṛthivīpālaṃ ||</p>
<p><a class='ref sc' id='sc192'>SC 192</a>atulavaradīptayaśasā kāraya rājyaṃ ciraṃ nihataśatru |<br>
dvāre te ’marasadṛśā tiṣṭhanti praveṣṭum icchanti ||</p>
<p><a class='ref sc' id='sc193'>SC 193</a>pratipūrṇavimalanayanā madhurasvara mattavāraṇavicārī |<br>
bhavati mama teṣu śaṃkā na te manujā devaputrās te ||</p>
<p><a class='ref sc' id='sc194'>SC 194</a>paricaṃkramatāṃ teṣāṃ dharaṇīrajo kramavarāṃ na spṛśāti |<br>
na ca sānaṃ paśyati padaṃ pṛthivyāṃ idaṃ api āścaryaṃ ||</p>
<p><a class='ref sc' id='sc195'>SC 195</a>gambhīrastimitaceṣṭā āryākārā praśāntadṛṣṭipathā |<br>
vipulāṃ janenti prītiṃ janasya samudīkṣamāṇasya ||</p>
<p><a class='ref sc' id='sc196'>SC 196</a><a class='ref sen' id='sen2.28'>Sen 2.28</a> anyaṃ ca dāni adbhutaṃ śarīracchāyā na dṛśyate teṣāṃ |<br>
teṣāṃ ca sandhiśabdo caṃkramatāṃ na śruyate kaścit* ||</p>
<p><a class='ref sc' id='sc197'>SC 197</a>niḥsaṃśayaṃ upagatā putravaraṃ naravarādhipa draṣṭuṃ |<br>
abhinandaṃ abhivādaya paśyāhi ayonijāṃ devāṃ ||</p>
<p><a class='ref sc' id='sc198'>SC 198</a>varamālyagandhahastāṃ līlāceṣṭāṃ manoramaśarīrāṃ |<br>
dīpyantāṃ iva śirīye asaṃśayaṃ pravaramarutas te ||</p>
<p><a class='ref sc' id='sc199'>SC 199</a>śuddhodano niśāmya vacanam idaṃ harṣakampitaśarīro |<br>
abravīt* bhaṇahi sucapalaṃ praviśantu niveśanam udāraṃ ||</p>
<p><a class='ref sc' id='sc200'>SC 200</a>kiṃkāraṇaṃ na edṛśā prākṛtapuruṣāṇa bhonti ākārāḥ |<br>
na pi mānuṣāṇa īdṛśī ṛddhi bhavati yādṛśīṃ bhaṇasi ||</p>
<p><a class='ref sc' id='sc201'>SC 201</a>atha so pratihārarakṣo upagamya maheśvarāṃ idam avocat* |<br>
prahvo kṛtāṃjalipuṭo praṇamya hṛṣṭo muditacitto ||</p>
<p><a class='ref sc' id='sc202'>SC 202</a>abhinandato narapatiḥ praviśantu bhavanto divyapurakalpaṃ |<br>
rājavṛṣabhasya veśmaṃ narādhipatinā anujñātāḥ ||</p>
<p><a class='ref sc' id='sc203'>SC 203</a>etaṃ śrutvā vacanaṃ aṣṭasahasraṃ maheśvaravarāṇāṃ |<br>
praviśanti pārthivakulaṃ anihatakulavaṃśamukhyasya ||</p>
<p><a class='ref sc' id='sc204'>SC 204</a>śuddhodano pi rājā maheśvarāṃ dūrato niśāmetvā |<br>
pratyutthito saparivāro gauravabalabhāvitaśarīro ||</p>
<p><a class='ref sc' id='sc205'>SC 205</a>tāṃ avaca rājavṛṣabho svāgatam anurāgaṃ bhavi sarveṣāṃ |<br>
prītā sma darśanena praśamadamabalena ca bhavatāṃ ||</p>
<p><a class='ref sc' id='sc206'>SC 206</a><a class='ref sen' id='sen2.29'>Sen 2.29</a> saṃvidyante imāni asmākaṃ āsanapradhānāni |<br>
āstāṃ tāva bhavanto asmākam anugrahārthāye ||</p>
<p><a class='ref sc' id='sc207'>SC 207</a>atha te teṣv āsaneṣu bahuratnaviśuddhacitrapādeṣu |<br>
vigatamadamānadarpā niṣīdi anavadyakarmāntāḥ ||</p>
<p><a class='ref sc' id='sc208'>SC 208</a>te kaṃcid eva kālaṃ āgamayitvā narādhipam avocat* |<br>
śṛṇvatu bhavān prayojanaṃ yaṃ asmākam iha gamanāye ||</p>
<p><a class='ref sc' id='sc209'>SC 209</a>sarvamanavadyagātro utpanno lokasundaro tuhyaṃ |<br>
putro kila manujapate lakṣaṇaguṇapāramīprāpto ||</p>
<p><a class='ref sc' id='sc210'>SC 210</a>vayam api lakṣaṇakuśalās samarthā guṇadoṣalakṣaṇaṃ jñātuṃ |<br>
yadi na gurutvaṃ bhavato paśyema mahāpuruṣarūpaṃ ||</p>
<p><a class='ref sc' id='sc211'>SC 211</a>so avaca hanta paśyatha suvyapadeśakṣemaṃ mama putraṃ |<br>
marumanujaharṣajananaṃ lakṣaṇaguṇapāramīprāptaṃ ||</p>
<p><a class='ref sc' id='sc212'>SC 212</a>atha sa mṛdukācalindikapraveṇiye guṇadharaṃ grahetvāna |<br>
aṃkena vādicandraṃ upanāmayati suravarāṇāṃ ||</p>
<p><a class='ref sc' id='sc213'>SC 213</a>ālokayitva dūrā maheśvarā parākramaṃ daśabalasya |<br>
mūrdhani vigalitamakuṭā nipatanti mahītale hṛṣṭāḥ ||</p>
</blockquote>
<p><a class='ref sc' id='sc214'>SC 214</a>te dāni rājānam ārocenti | lābhā te mahārāja sulabdhā yasya te yaṃ mahāpuruṣo kule utpanno dvātriṃśatīhi mahāpuruṣalakṣaṇehi samanvāgato || tadyathā ||</p>
<blockquote class='gatha'>
<p><a class='ref sc' id='sc215'>SC 215</a>samā heṣṭā ca dīrghā ca āyatā utsaṃgapaṃcamā |<br>
<a class='ref sen' id='sen2.30'>Sen 2.30</a> eṇi bṛhatpratiṣṭhito kośa nyagrodha te daśa ||</p>
<p><a class='ref sc' id='sc216'>SC 216</a>mṛdujālā ca pratipūrṇā ekā ūrdhvāgrapaṃcaṃāḥ |<br>
ślaksṇacchavi haṃsāntarā ca utsadā ca te daśa ||</p>
<p><a class='ref sc' id='sc217'>SC 217</a>rasaṃ suvarṇasīho ca samā śuklā ca paṃcaṃā |<br>
samā prabhūtā brahṃā ca nīlagopakṣa te daśa |<br>
ūrṇā uṣṇīṣaśīrṣaṃ ca nātho dvātriṃśalakṣaṇo ||</p>
</blockquote>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
