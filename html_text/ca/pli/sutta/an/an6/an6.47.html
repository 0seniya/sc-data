

<!DOCTYPE html>
<html>
<head>
<meta charset="UTF-8">
<meta author="Bernat Font">
<title></title>
</head>
<body>
<div id="text" lang="ca">
<section class="sutta" id="an6.47">
<article>
<div class="hgroup">
<p class="division">Paṭhamasandhiṭṭikasutta</p>
<h1>Visible ara i aquí</h1>
</div>
<p>Aleshores el buscador errant Sívaka, que duia el cabell en un monyo, va anar al Buda. Van intercanviar unes paraules cordials, va seure al seu costat i li va dir:</p>
<p>—Senyor, es diu que 'El dharma és visible ara i aquí, el dharma és visible ara i aquí'. En quin sentit el dharma és visible ara i aquí, immediat, convida a investigar, és accessible, a ser experimentat personalment per qui té saviesa?</p>
<p>—En aquest tema, Sívaka, et faré jo una pregunta, i tu respon tal com et sembli. Tu què creus: quan hi ha cobdícia dins teu, saps que hi ha cobdícia dins teu? I quan no n'hi ha, saps que no n'hi ha?</p>
<p>—Sí.</p>
<p>—Quan hi ha aversió dins teu, saps que hi ha aversió dins teu? I quan no n'hi ha, saps que no n'hi ha?</p>
<p>—Sí.</p>
<p>—Quan hi ha confusió dins teu, saps que hi ha confusió dins teu? I quan no n'hi ha, saps que no n'hi ha?</p>
<p>—Sí.</p>
<p>—I quan hi ha dins teu elements relacionats amb la cobdícia, l'aversió i la confusió, saps que hi són? I quan no hi són, saps que no hi són?</p>
<p>—Sí.</p>
<p>—Doncs és en aquest sentit de que quan hi ha cobdícia, aversió, confusió i altres elements relacionats dins teu saps que hi són, i que quan no hi són saps que no hi són, que el dharma és visible ara i aquí, immediat, convida a investigar, és accessible, a ser experimentat personalment per qui té saviesa.</p>
<p>—Magnífic, magnífic! Que el Buda em recordi com un seguidor que, des d'avui, ha pres refugi de per vida.</p>
<p></p>
<p>Viveka sutta - SN 9.1<br>
Solitud</p>
<p>Això he escoltat. Una vegada, un mendicant s'estava a un bosc frondós a la regió de Kosala. Mentre hi passava el dia, tenia pensaments nocius, inhàbils, relacionats amb la vida domèstica. Aleshores, la deïtat que vivia en aquell bosc frondós va compadir-se del mendicant. Amb la bona intenció d'estimular-lo, se li va acostar amb aquests versos: </p>
<p>Has entrat al bosc buscant la solitud, però la teva ment vola cap enfora. Amansa l'anhel de companyia, i així, lliure d'ànsia, seràs feliç.</p>
<p>Deixa anar el descontentament, estigues present, deixa'm recordar-te el que has de cultivar. Tan difícil que és escapar del núvol de contaminació, ara que no t'arrossegui la contaminació del plaer sensorial.</p>
<p>Així com un ocell esquitxat de fang se'l treu de sobre amb una sacsejada, un mendicant, determinat i atent, se sacseja la contaminació enganxada.</p>
<p>Aleshores, estimulat per la deïtat, el mendicant va recuperar la motivació.</p>
</article>
<aside id="metaarea">
<p>Traducció directa del pali de <span class="author">Bernat Font</span>, a partir del text de SuttaCentral.</p>
<p>Llicència Creative Commons Reconeixement-CompartirIgual (CC BY-SA 3.0)</p>
<p>Prepared for SuttaCentral by <span class="editor">Ven. Vimala</span>.</p>
</aside>
</section>
</div></body></html>
