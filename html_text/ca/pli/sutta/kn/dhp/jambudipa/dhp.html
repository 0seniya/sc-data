<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp' lang='ca'>
<header>
<ul>
<li class='division' lang='pli' translate='no'>Khuddakanikāya</li>
</ul>
<h1>Dhammapada</h1>
</header>
<h2>1. Capítol dels versos bessons</h2>
<blockquote class='gatha'>
<p><a class='ref sc' id='sc1' href='#sc1' data-uid='dhp1'>SC 1</a>La ment precedeix les experiències,<br>
la ment les inicia i elabora.<br>
Aquell que parla o actua amb la ment ofuscada,<br>
el malestar l’encalça, com la roda el peu del bou.</p>
<p><a class='ref sc' id='sc2' href='#sc2' data-uid='dhp2'>SC 2</a>La ment precedeix les experiències,<br>
la ment les inicia i elabora.<br>
Aquell que parla o actua amb la ment clara,<br>
el benestar l’encalça, inseparable com l’ombra.</p>
<p><a class='ref sc' id='sc3' href='#sc3' data-uid='dhp3'>SC 3</a>M’ha insultat!, m’ha ferit!,<br>
m’ha vençut!, m’ha robat!<br>
Els que es queixen així<br>
no apaivaguen l’odi.</p>
<p><a class='ref sc' id='sc4' href='#sc4' data-uid='dhp4'>SC 4</a>M’ha insultat!, m’ha ferit!,<br>
m’ha vençut!, m’ha robat!<br>
Els que no es queixen així<br>
apaivaguen l’odi.</p>
<p><a class='ref sc' id='sc5' href='#sc5' data-uid='dhp5'>SC 5</a>Perquè no és mai amb l’odi<br>
que l’odi s’apaivaga,<br>
sinó amb l’absència d’odi.<br>
Aquesta llei és eterna.</p>
<p><a class='ref sc' id='sc6' href='#sc6' data-uid='dhp6'>SC 6</a>Tot i que altres no ho comprenen,<br>
això és el que hem de practicar.<br>
Aquells que ho comprenen<br>
aturen les batalles.</p>
<p><a class='ref sc' id='sc7' href='#sc7' data-uid='dhp7'>SC 7</a>Aquell que es deixa emportar,<br>
no té domini dels sentits,<br>
consumeix sense mesura,<br>
i és indolent i apàtic,<br>
Mara el destruirà.<br>
Com un arbre feble,<br>
la ventada el parteix.</p>
<p><a class='ref sc' id='sc8' href='#sc8' data-uid='dhp8'>SC 8</a>Aquell que no es deixa emportar,<br>
té domini dels sentits,<br>
consumeix amb mesura<br>
i és confiat i energètic,<br>
Mara no el pot destruir.<br>
Com una muntanya de roca<br>
resisteix la ventada.</p>
<p><a class='ref sc' id='sc9' href='#sc9' data-uid='dhp9'>SC 9</a>Aquell que es cenyeix l’hàbit safrà<br>
però no ha superat els mals hàbits<br>
no es mereix l’hàbit safrà,<br>
perquè li manca sinceritat.</p>
<p><a class='ref sc' id='sc10' href='#sc10' data-uid='dhp10'>SC 10</a>Aquell que ha superat els mals hàbits<br>
i té una bona conducta<br>
es mereix l’hàbit safrà,<br>
perquè té sinceritat.</p>
<p><a class='ref sc' id='sc11' href='#sc11' data-uid='dhp11'>SC 11</a>Els que consideren essencial el que no ho és,<br>
i inessencial el que és essencial<br>
no arriben a l’essència,<br>
perquè pensen erròniament.</p>
<p><a class='ref sc' id='sc12' href='#sc12' data-uid='dhp12'>SC 12</a>Els que reconeixen l’essencial com a essencial<br>
i l’inessencial com a inessencial<br>
arriben a l’essència,<br>
perquè pensen correctament.</p>
<p><a class='ref sc' id='sc13' href='#sc13' data-uid='dhp13'>SC 13</a>Com la pluja s’inflitra<br>
en una casa mal coberta,<br>
així el desig s’infiltra<br>
en una ment desentrenada.</p>
<p><a class='ref sc' id='sc14' href='#sc14' data-uid='dhp14'>SC 14</a>Com la pluja no s’infiltra<br>
en una casa ben coberta,<br>
així el desig no s’infiltra<br>
en una ment ben entrenada.</p>
<p><a class='ref sc' id='sc15' href='#sc15' data-uid='dhp15'>SC 15</a>En el món s’entristeix,<br>
al més enllà s’entristeix,<br>
el que fa el mal s’entristeix aquí i allà,<br>
s’entristeix, es turmenta<br>
en veure la impuresa dels seus actes.</p>
<p><a class='ref sc' id='sc16' href='#sc16' data-uid='dhp16'>SC 16</a>En el món s’alegra,<br>
al més enllà s’alegra,<br>
el que fa el bé s’alegra aquí i allà,<br>
s’alegra, està content<br>
en veure la puresa dels seus actes.</p>
<p><a class='ref sc' id='sc17' href='#sc17' data-uid='dhp17'>SC 17</a>En el món pateix,<br>
al més enllà pateix,<br>
el que fa el mal pateix aquí i allà,<br>
pateix perquè ha fet mal.<br>
Més patirà quan vagi a un mal destí!</p>
<p><a class='ref sc' id='sc18' href='#sc18' data-uid='dhp18'>SC 18</a>En el món gaudeix,<br>
al més enllà gaudeix,<br>
el que fa el bé gaudeix aquí i allà,<br>
gaudeix perquè ha fet bé.<br>
Més gaudirà quan vagi a un bon destí!</p>
<p><a class='ref sc' id='sc19' href='#sc19' data-uid='dhp19'>SC 19</a>Encara que reciti molt les escriptures,<br>
qui està distret no les està complint.<br>
Com un pastor que compta<br>
les vaques d’algú altre,<br>
aquest no fa vida d’asceta.</p>
<p><a class='ref sc' id='sc20' href='#sc20' data-uid='dhp20'>SC 20</a>Encara que reciti poc les escriptures,<br>
qui es comporta en tot segons l’ensenyament,<br>
abandona l’engany —odi i desig—<br>
es manté atent i té la pensa lliure<br>
perquè no s’agafa a això ni a allò,<br>
aquest és digne de la vida d’asceta.</p>
</blockquote>
<h2>2. Capítol de l’atenció</h2>
<blockquote class='gatha'>
<p><a class='ref sc' id='sc21' href='#sc21' data-uid='dhp21'>SC 21</a>L’atenció és el camí de l’immortal,<br>
la distracció és el camí de la mort.<br>
Els que estan atents no moren,<br>
però els distrets són com morts.</p>
<p><a class='ref sc' id='sc22' href='#sc22' data-uid='dhp22'>SC 22</a>Els que han comprès aquesta diferència,<br>
els experts en l’atenció,<br>
gaudeixen estant atents,<br>
s’alegren de fer el camí dels purs.</p>
<p><a class='ref sc' id='sc23' href='#sc23' data-uid='dhp23'>SC 23</a>Meditant perseverants<br>
i esforçant-se amb constància,<br>
els savis viuen en l’estat de pau,<br>
la seguretat més gran.</p>
<p><a class='ref sc' id='sc24' href='#sc24' data-uid='dhp24'>SC 24</a>El renom creix de qui s’esforça i és conscient,<br>
actua amb puresa i amb prudència,<br>
viu l’ensenyament amb atenció<br>
i amb domini de si mateix.</p>
<p><a class='ref sc' id='sc25' href='#sc25' data-uid='dhp25'>SC 25</a>Amb esforç i amb atenció,<br>
autodomini i entrenament,<br>
l’assenyat s’ha de fer una illa<br>
que no s’emporti l’aiguat.</p>
<p><a class='ref sc' id='sc26' href='#sc26' data-uid='dhp26'>SC 26</a>Els necis, arrauxats,<br>
persegueixen distraccions;<br>
l’assenyat guarda l’atenció<br>
com el tresor més preuat.</p>
<p><a class='ref sc' id='sc27' href='#sc27' data-uid='dhp27'>SC 27</a>Les distraccions no li calen,<br>
ni aficionar-se als plaers,<br>
meditant i estant atent<br>
obté la joia més gran.</p>
<p><a class='ref sc' id='sc28' href='#sc28' data-uid='dhp28'>SC 28</a>Quan el savi amb l’atenció<br>
desvia tota distracció,<br>
encimbellat al palau del coneixement,<br>
estable com una muntanya,<br>
contempla, ell que no té neguit,<br>
el patiment dels necis.</p>
<p><a class='ref sc' id='sc29' href='#sc29' data-uid='dhp29'>SC 29</a>Atent entre els distrets,<br>
ben despert entre adormits,<br>
l’assenyat va al davant,<br>
com el cavall veloç avança el feble.</p>
<p><a class='ref sc' id='sc30' href='#sc30' data-uid='dhp30'>SC 30</a>Maghavà, amb l’atenció<br>
va arribar a ser el senyor dels déus.<br>
l’atenció sempre és lloada,<br>
la distracció, reprovada.</p>
<p><a class='ref sc' id='sc31' href='#sc31' data-uid='dhp31'>SC 31</a>El monjo que es lliura a l’atenció<br>
i veu el risc d’estar distret,<br>
va cremant els lligams,<br>
petits i grans,<br>
com si fos un foc encès.</p>
<p><a class='ref sc' id='sc32' href='#sc32' data-uid='dhp32'>SC 32</a>El monjo que es lliura a l’atenció<br>
i veu el risc d’estar distret,<br>
incapaç de tornar enrere,<br>
ja es troba en l’estat de pau.</p>
</blockquote>
<h2>3. Capítol de la ment</h2>
<blockquote class='gatha'>
<p><a class='ref sc' id='sc33' href='#sc33' data-uid='dhp33'>SC 33</a>La ment, vacil·lant i erràtica,<br>
és difícil de guardar i refrenar,<br>
però l’assenyat l’adreça,<br>
com la sageta el sageter.</p>
<p><a class='ref sc' id='sc34' href='#sc34' data-uid='dhp34'>SC 34</a>Com un peix llençat a terra,<br>
que algú ha tret fora de l’aigua,<br>
aquesta ment cueja<br>
fins que no surt del regne de Mara.</p>
<p><a class='ref sc' id='sc35' href='#sc35' data-uid='dhp35'>SC 35</a>És bo domar la ment,<br>
que és difícil de subjectar,<br>
va lleugera<br>
i es posa allà on li sembla;<br>
una ment ben domada aporta benestar.</p>
<p><a class='ref sc' id='sc36' href='#sc36' data-uid='dhp36'>SC 36</a>L’assenyat vigila la ment,<br>
que és difícil de veure,<br>
és subtil<br>
i es posa allà on li sembla;<br>
una ment ben vigilada aporta benestar.</p>
<p><a class='ref sc' id='sc37' href='#sc37' data-uid='dhp37'>SC 37</a>Els que refrenen la ment,<br>
que és esmunyedissa,<br>
solitària,<br>
incorpòria i secreta,<br>
s’alliberen del lligam de Mara.</p>
<p><a class='ref sc' id='sc38' href='#sc38' data-uid='dhp38'>SC 38</a>Aquell que no té la ment quieta,<br>
ignora l’ensenyament veritable<br>
i li manca constància,<br>
no creix en coneixement.</p>
<p><a class='ref sc' id='sc39' href='#sc39' data-uid='dhp39'>SC 39</a>Però si refrena la pensa,<br>
ha oblidat les ferides<br>
i ha deixat anar bé i mal,<br>
està despert i no té res a témer.</p>
<p><a class='ref sc' id='sc40' href='#sc40' data-uid='dhp40'>SC 40</a>Considereu que aquest cos és un gerro<br>
que encercla la ciutat de la ment,<br>
combateu Mara amb l’arma del coneixement<br>
i vigileu la conquesta sense repòs.</p>
<p><a class='ref sc' id='sc41' href='#sc41' data-uid='dhp41'>SC 41</a>Ai! Ben aviat aquest cos<br>
jaurà damunt la terra<br>
deixalla inconscient,<br>
inútil com un tronc.</p>
<p><a class='ref sc' id='sc42' href='#sc42' data-uid='dhp42'>SC 42</a>El mal que es fan els enemics<br>
o aquells que més s’odien<br>
pot fer-lo molt més gran<br>
una ment mal entrenada.</p>
<p><a class='ref sc' id='sc43' href='#sc43' data-uid='dhp43'>SC 43</a>Ni una mare, ni un pare,<br>
ni cap altre parent<br>
podria fer tant de bé<br>
com una ment ben entrenada.</p>
</blockquote>
<h2>4. Capítol de les flors</h2>
<blockquote class='gatha'>
<p><a class='ref sc' id='sc44' href='#sc44' data-uid='dhp44'>SC 44</a>Qui conquerirà aquesta terra<br>
i el món de Yama amb els seus déus?<br>
Qui collirà la doctrina<br>
veritable i ben ensenyada,<br>
com qui cull una flor?</p>
<p><a class='ref sc' id='sc45' href='#sc45' data-uid='dhp45'>SC 45</a>El deixeble conquerirà la terra<br>
i el món de Yama amb els seus déus,<br>
el deixeble collirà la doctrina<br>
veritable i ben ensenyada,<br>
com qui cull una flor amb destresa.</p>
<p><a class='ref sc' id='sc46' href='#sc46' data-uid='dhp46'>SC 46</a>Qui sap que aquest cos és com l’escuma<br>
i entén que és un miratge,<br>
talla les flors de Mara<br>
i camina invisible per al Rei de la Mort.</p>
<p><a class='ref sc' id='sc47' href='#sc47' data-uid='dhp47'>SC 47</a>Car, si cull les flors,<br>
l’home de ment distreta,<br>
la mort arriba i se l’emporta,<br>
com l’aiguat s’endú un poble adormit.</p>
<p><a class='ref sc' id='sc48' href='#sc48' data-uid='dhp48'>SC 48</a>Car, si cull les flors,<br>
l’home de ment distreta,<br>
mai satisfet de plaers,<br>
la Mort en fa el seu vassall.</p>
<p><a class='ref sc' id='sc49' href='#sc49' data-uid='dhp49'>SC 49</a>Com l’abella xucla el pol·len de la flor,<br>
sense tocar-ne el color ni l’olor,<br>
així mateix el monjo silenciós<br>
ha de caminar pels poblats.</p>
<p><a class='ref sc' id='sc50' href='#sc50' data-uid='dhp50'>SC 50</a>Que no es fixi en les faltes dels altres,<br>
ni en el que fan o no fan,<br>
que es fixi en si mateix<br>
i en el que fa o no fa.</p>
<p><a class='ref sc' id='sc51' href='#sc51' data-uid='dhp51'>SC 51</a>Com una flor que és bonica,<br>
però no té color ni aroma,<br>
és estèril dir veritats<br>
sense portar-les a la pràctica.</p>
<p><a class='ref sc' id='sc52' href='#sc52' data-uid='dhp52'>SC 52</a>Com una flor que és bonica,<br>
acolorida, aromàtica,<br>
és profitós dir veritats<br>
portant-les a la pràctica.</p>
<p><a class='ref sc' id='sc53' href='#sc53' data-uid='dhp53'>SC 53</a>Igual que d’una pila de flors<br>
se’n pot fer moltes garlandes,<br>
el mortal pot fer molt de bé<br>
amb aquesta vida.</p>
<p><a class='ref sc' id='sc54' href='#sc54' data-uid='dhp54'>SC 54</a>L’aroma de la flor no va a contravent,<br>
sigui de sàndal, tàgara o llessamí<br>
l’aroma dels virtuosos va a contravent,<br>
la virtut de l’home de bé bufa en totes direccions.</p>
<p><a class='ref sc' id='sc55' href='#sc55' data-uid='dhp55'>SC 55</a>L’aroma de sàndal o tàgara,<br>
de lotus o llessamí,<br>
no es poden comparar<br>
amb l’aroma de la virtut.</p>
<p><a class='ref sc' id='sc56' href='#sc56' data-uid='dhp56'>SC 56</a>De poc abast és l’aroma<br>
del sàndal o de la tàgara;<br>
l’aroma dels virtuosos<br>
arriba fins als déus.</p>
<p><a class='ref sc' id='sc57' href='#sc57' data-uid='dhp57'>SC 57</a>Mara no barra el camí<br>
dels virtuosos que estan atents,<br>
dels que són lliures<br>
perquè comprenen amb justesa.</p>
<p><a class='ref sc' id='sc58' href='#sc58' data-uid='dhp58'>SC 58</a>Igual que en un munt de deixalles<br>
llançades al carrer<br>
hi pot créixer una flor de lotus,<br>
olorosa, estimulant,</p>
<p><a class='ref sc' id='sc59' href='#sc59' data-uid='dhp59'>SC 59</a>així, entre la gentalla<br>
encegada i vulgar,<br>
el deixeble del Ben Despert<br>
resplendeix pel coneixement.</p>
</blockquote>
<h2>5. Capítol dels necis</h2>
<blockquote class='gatha'>
<p><a class='ref sc' id='sc60' href='#sc60' data-uid='dhp60'>SC 60</a>Llarga és la nit per al desvetllat,<br>
llarg el camí per al fatigat,<br>
llarg el revoltar dels necis<br>
que no coneixen la doctrina veritable.</p>
<p><a class='ref sc' id='sc61' href='#sc61' data-uid='dhp61'>SC 61</a>Si el caminant no troba algú<br>
igual o millor que ell mateix,<br>
val més que faci camí sol,<br>
el neci no fa companyia.</p>
<p><a class='ref sc' id='sc62' href='#sc62' data-uid='dhp62'>SC 62</a>“Tinc fills, tinc riqueses!”,<br>
això va pensant el neci;<br>
però si no es té a si mateix,<br>
per a què vol fills i riqueses?</p>
<p><a class='ref sc' id='sc63' href='#sc63' data-uid='dhp63'>SC 63</a>El neci que se sap estúpid<br>
és savi precisament per això;<br>
del neci que es creu un savi<br>
en veritat cal dir-ne “estúpid”.</p>
<p><a class='ref sc' id='sc64' href='#sc64' data-uid='dhp64'>SC 64</a>Per bé que tota la vida<br>
el neci segui amb el mestre,<br>
no tastarà la veritat;<br>
és com la cullera,<br>
que no coneix el gust de la sopa.</p>
<p><a class='ref sc' id='sc65' href='#sc65' data-uid='dhp65'>SC 65</a>Però si l’assenyat s’asseu<br>
un sol moment amb el mestre,<br>
al punt tasta la veritat;<br>
és com la llengua,<br>
que coneix el gust de la sopa.</p>
<p><a class='ref sc' id='sc66' href='#sc66' data-uid='dhp66'>SC 66</a>Els necis —desassenyats!—<br>
són enemics de si mateixos,<br>
perquè fan males accions<br>
que tenen un fruit amarg.</p>
<p><a class='ref sc' id='sc67' href='#sc67' data-uid='dhp67'>SC 67</a>Una acció no és bona<br>
si causa penediment,<br>
si hom en rep el resultat<br>
amb llàgrimes i plors.</p>
<p><a class='ref sc' id='sc68' href='#sc68' data-uid='dhp68'>SC 68</a>Però una acció és bona<br>
si no causa penediment,<br>
si hom en rep el resultat<br>
alegre i satisfet.</p>
<p><a class='ref sc' id='sc69' href='#sc69' data-uid='dhp69'>SC 69</a>El neci s’ho passa bé<br>
mentre no madura el mal,<br>
però, quan el mal madura,<br>
llavors troba els patiments.</p>
<p><a class='ref sc' id='sc70' href='#sc70' data-uid='dhp70'>SC 70</a>Encara que el neci mengi<br>
amb un bri d’herba anys i anys,<br>
comprendre l’ensenyament<br>
val setze vegades més.</p>
<p><a class='ref sc' id='sc71' href='#sc71' data-uid='dhp71'>SC 71</a>Una acció mal feta no es pot canviar<br>
ràpidament, com la llet es qualla,<br>
persegueix el neci cremant-lo<br>
com un foc ocult entre les cendres.</p>
<p><a class='ref sc' id='sc72' href='#sc72' data-uid='dhp72'>SC 72</a>La fama li arriba al neci<br>
per al seu propi perjudici,<br>
destrueix la seva sort<br>
com una maledicció:</p>
<p><a class='ref sc' id='sc73' href='#sc73' data-uid='dhp73'>SC 73</a>desitja una consideració immerescuda,<br>
preeminència entre els monjos,<br>
autoritat als monestirs<br>
i que el venerin a les cases.</p>
<p><a class='ref sc' id='sc74' href='#sc74' data-uid='dhp74'>SC 74</a>“Que vegin el que jo faig<br>
tant els monjos com els laics,<br>
que depenguin de mi en tot<br>
pel que cal o no cal fer.”<br>
Quan el neci pensa això<br>
el desig i l’orgull creixen.</p>
<p><a class='ref sc' id='sc75' href='#sc75' data-uid='dhp75'>SC 75</a>Però l’un és el camí del guany,<br>
l’altre, el que duu a l’estat de pau,<br>
sabent això, el monjo,<br>
el deixeble del Despert,<br>
que no celebri l’honor<br>
i aprengui a discriminar.</p>
</blockquote>
<h2>6. Capítol del savi</h2>
<blockquote class='gatha'>
<p><a class='ref sc' id='sc76' href='#sc76' data-uid='dhp76'>SC 76</a>Si trobes qui exposa el que està ocult,<br>
veu els defectes<br>
i reprova assenyadament,<br>
has de seguir un savi com aquest;<br>
seguint-lo, aniràs bé, i no malament.</p>
<p><a class='ref sc' id='sc77' href='#sc77' data-uid='dhp77'>SC 77</a>Qui aconsella, instrueix<br>
i priva del que és impropi<br>
és estimat dels virtuosos<br>
i indesitjat dels que no ho són.</p>
<p><a class='ref sc' id='sc78' href='#sc78' data-uid='dhp78'>SC 78</a>No vagis amb males companyies<br>
ni et facis amb els malvats;<br>
envolta’t de bells amics,<br>
vés amb els excel·lents.</p>
<p><a class='ref sc' id='sc79' href='#sc79' data-uid='dhp79'>SC 79</a>Qui s’abeura a la doctrina<br>
dorm tranquil,<br>
amb la ment clara,<br>
el savi sempre gaudeix<br>
de la doctrina dels purs.</p>
<p><a class='ref sc' id='sc80' href='#sc80' data-uid='dhp80'>SC 80</a>Els canals porten aigua,<br>
els sageters adrecen sagetes,<br>
els fusters dobleguen la fusta,<br>
els savis es modelen ells mateixos.</p>
<p><a class='ref sc' id='sc81' href='#sc81' data-uid='dhp81'>SC 81</a>Com una pedra sòlida<br>
que no trontolla amb el vent<br>
així els savis no s’immuten<br>
amb l’elogi o el retret.</p>
<p><a class='ref sc' id='sc82' href='#sc82' data-uid='dhp82'>SC 82</a>Com un estany profund,<br>
clar i transparent,<br>
en sentir els ensenyaments<br>
els savis s’asserenen.</p>
<p><a class='ref sc' id='sc83' href='#sc83' data-uid='dhp83'>SC 83</a>Els virtuosos renuncien a tot,<br>
els pacífics no mostren<br>
desitjos ni aversions;<br>
tocats per la fortuna o la dissort,<br>
els savis no s’alteren.</p>
<p><a class='ref sc' id='sc84' href='#sc84' data-uid='dhp84'>SC 84</a>Qui no desitja fills,<br>
riqueses ni poder,<br>
ni per a ell mateix ni per a un altre,<br>
ni vol obtenir l’èxit amb l’engany,<br>
aquest és virtuós, just i savi.</p>
<p><a class='ref sc' id='sc85' href='#sc85' data-uid='dhp85'>SC 85</a>N’hi ha pocs entre els homes<br>
que passin a l’altra banda,<br>
la resta de la gent<br>
corren per aquesta riba.</p>
<p><a class='ref sc' id='sc86' href='#sc86' data-uid='dhp86'>SC 86</a>Els que segueixen l’ensenyament<br>
que se’ls ha donat<br>
van a l’altra banda<br>
del regne de la mort,<br>
que és tan difícil de creuar.</p>
<p><a class='ref sc' id='sc87' href='#sc87' data-uid='dhp87'>SC 87</a>Que el savi abandoni les qualitats nocives,<br>
i desenvolupi les beneficioses,<br>
que deixi la casa per la vida sense llar,<br>
la solitud que és tan difícil de gaudir;</p>
<p><a class='ref sc' id='sc88' href='#sc88' data-uid='dhp88'>SC 88</a>que en ella trobi goig,<br>
deixant el consum de plaers,<br>
desposseït,<br>
que el savi es purifiqui<br>
de les angoixes mentals.</p>
<p><a class='ref sc' id='sc89' href='#sc89' data-uid='dhp89'>SC 89</a>Els que entrenen bé la ment<br>
en les pràctiques de la vida desperta,<br>
que troben goig en la renúncia<br>
i el despreniment,<br>
que s’han desintoxicat,<br>
lluminosos,<br>
aquests en el món estan en pau.</p>
</blockquote>
<h2>7. Capítol de l’alliberat</h2>
<blockquote class='gatha'>
<p><a class='ref sc' id='sc90' href='#sc90' data-uid='dhp90'>SC 90</a>Aquell que ha fet el camí,<br>
que no té afliccions<br>
s’ha alliberat del tot<br>
i ha abandonat els lligams<br>
ja no té febre.</p>
<p><a class='ref sc' id='sc91' href='#sc91' data-uid='dhp91'>SC 91</a>Els que estan atents no es lliguen,<br>
no els plau estar al mateix lloc,<br>
van d’una casa a l’altra,<br>
com els cignes deixen els llacs.</p>
<p><a class='ref sc' id='sc92' href='#sc92' data-uid='dhp92'>SC 92</a>Els que no fan acumulació,<br>
saben bé què els nodreix<br>
i pasturen en la llibertat buida i nua,<br>
el seu camí és difícil de seguir,<br>
com el dels ocells al cel.</p>
<p><a class='ref sc' id='sc93' href='#sc93' data-uid='dhp93'>SC 93</a>Qui s’ha desintoxicat,<br>
no depèn dels aliments<br>
i pastura en la llibertat buida i nua,<br>
el seu camí és difícil de seguir,<br>
com el dels ocells al cel.</p>
<p><a class='ref sc' id='sc94' href='#sc94' data-uid='dhp94'>SC 94</a>Qui té els sentits calmats,<br>
com cavalls ben domats per l’auriga,<br>
i ha deixat l’orgull i l’addicció,<br>
fins i tot els déus l’envegen.</p>
<p><a class='ref sc' id='sc95' href='#sc95' data-uid='dhp95'>SC 95</a>Inalterable com la terra,<br>
estable com la columna d’Indra,<br>
com un llac sense fang,<br>
per a ell no hi ha repeticions.</p>
<p><a class='ref sc' id='sc96' href='#sc96' data-uid='dhp96'>SC 96</a>Té la ment tranquil·la,<br>
tranquil·les la parla i les accions,<br>
el que s’ha calmat, alliberat<br>
per la bona comprensió.</p>
<p><a class='ref sc' id='sc97' href='#sc97' data-uid='dhp97'>SC 97</a>L’home que és independent,<br>
que sap el que no ha de fer<br>
que ha tallat els lligams,<br>
no fa mal i no vol res,<br>
aquest és l’home superior.</p>
<p><a class='ref sc' id='sc98' href='#sc98' data-uid='dhp98'>SC 98</a>Sigui una vila o bé un bosc,<br>
una plana o una vall,<br>
la terra on viuen els perfectes<br>
és un lloc deliciós.</p>
<p><a class='ref sc' id='sc99' href='#sc99' data-uid='dhp99'>SC 99</a>Als boscos deliciosos,<br>
que no freqüenta la gent,<br>
gaudeixen els que estan calmats,<br>
no els que necessiten plaers.</p>
</blockquote>
<h2>8. Capítol dels milers</h2>
<blockquote class='gatha'>
<p><a class='ref sc' id='sc100' href='#sc100' data-uid='dhp100'>SC 100</a>Millor que mil versos<br>
compostos de paraules vanes<br>
és una paraula justa<br>
que dóna pau a qui l’escolta.</p>
<p><a class='ref sc' id='sc101' href='#sc101' data-uid='dhp101'>SC 101</a>Millor que mil estrofes<br>
compostes de paraules vanes<br>
és una sola paraula<br>
que dóna pau a qui l’escolta.</p>
<p><a class='ref sc' id='sc102' href='#sc102' data-uid='dhp102'>SC 102</a>Millor que cent poemes<br>
compostos de paraules vanes<br>
és un sol vers veritable,<br>
que calma el qui l’escolta.</p>
<p><a class='ref sc' id='sc103' href='#sc103' data-uid='dhp103'>SC 103</a>Hom podria vèncer mil cops<br>
mil homes en la batalla,<br>
però qui es venç un cop ell mateix<br>
és el suprem vencedor.</p>
<p><a class='ref sc' id='sc104' href='#sc104' data-uid='dhp104'>SC 104</a>La conquesta d’un mateix<br>
val més que la de qualsevol altre<br>
per a l’home que sempre es domina<br>
i és amo de si mateix.</p>
<p><a class='ref sc' id='sc105' href='#sc105' data-uid='dhp105'>SC 105</a>Ni cap déu ni semidéu,<br>
ni juntament Mara i Brahmà<br>
podrien destruir la conquesta<br>
d’una persona així.</p>
<p><a class='ref sc' id='sc106' href='#sc106' data-uid='dhp106'>SC 106</a>Es poden fer mil sacrificis<br>
cada mes durant cent anys,<br>
però honorar per un moment<br>
una persona transformada<br>
és una ofrena millor<br>
que cent anys de sacrificis.</p>
<p><a class='ref sc' id='sc107' href='#sc107' data-uid='dhp107'>SC 107</a>Es pot adorar el foc al bosc<br>
durant cent anys,<br>
però honorar per un moment<br>
una persona transformada<br>
és una ofrena millor<br>
que cent anys de sacrificis.</p>
<p><a class='ref sc' id='sc108' href='#sc108' data-uid='dhp108'>SC 108</a>Si aquell que desitja mèrit<br>
fa sacrificis al cosmos<br>
i penitències tot l’any,<br>
això no li val ni una quarta part<br>
del que val honorar els rectes.</p>
<p><a class='ref sc' id='sc109' href='#sc109' data-uid='dhp109'>SC 109</a>Quatre coses creixen<br>
en qui té una conducta honorable<br>
i respecta els superiors:<br>
la vitalitat, la bellesa, la salut i la força.</p>
<p><a class='ref sc' id='sc110' href='#sc110' data-uid='dhp110'>SC 110</a>Molt més que viure cent anys<br>
sense virtut i distret<br>
val un sol dia de vida<br>
del meditador virtuós.</p>
<p><a class='ref sc' id='sc111' href='#sc111' data-uid='dhp111'>SC 111</a>Molt més que viure cent anys<br>
arrauxat i distret<br>
val un sol dia de vida<br>
del meditador assenyat.</p>
<p><a class='ref sc' id='sc112' href='#sc112' data-uid='dhp112'>SC 112</a>Molt més que viure cent anys<br>
amb indolència i apatia<br>
val un sol dia de vida<br>
de qui s’aplica a l’esforç.</p>
<p><a class='ref sc' id='sc113' href='#sc113' data-uid='dhp113'>SC 113</a>Molt més que viure cent anys<br>
sense veure la transitorietat<br>
val un sol dia de vida<br>
de qui veu la transitorietat.</p>
<p><a class='ref sc' id='sc114' href='#sc114' data-uid='dhp114'>SC 114</a>Molt més que viure cent anys<br>
sense veure el que no mor<br>
val un sol dia de vida<br>
de qui veu el que no mor.</p>
<p><a class='ref sc' id='sc115' href='#sc115' data-uid='dhp115'>SC 115</a>Molt més que viure cent anys<br>
sense veure la veritat última<br>
val un sol dia de vida<br>
de qui veu la veritat última.</p>
</blockquote>
<h2>9. Capítol de l’acció nociva</h2>
<blockquote class='gatha'>
<p><a class='ref sc' id='sc116' href='#sc116' data-uid='dhp116'>SC 116</a>Cal afanyar-se en el bé<br>
i apartar la ment del que és nociu,<br>
car la ment s’hi acostuma<br>
si hom és lent en els actes meritoris.</p>
<p><a class='ref sc' id='sc117' href='#sc117' data-uid='dhp117'>SC 117</a>Si hom fa una acció nociva,<br>
que no la repeteixi,<br>
—que no es converteixi en hàbit!—:<br>
acumular demèrit és dolorós.</p>
<p><a class='ref sc' id='sc118' href='#sc118' data-uid='dhp118'>SC 118</a>Si hom fa una acció beneficiosa,<br>
que la repeteixi,<br>
i la converteixi en hàbit:<br>
acumular mèrit és agradable.</p>
<p><a class='ref sc' id='sc119' href='#sc119' data-uid='dhp119'>SC 119</a>El malvat s’ho passa bé,<br>
mentre no madura el mal,<br>
però quan el mal madura,<br>
llavors rep el mal que ha fet.</p>
<p><a class='ref sc' id='sc120' href='#sc120' data-uid='dhp120'>SC 120</a>El bo s’ho passa malament,<br>
mentre no madura el bé,<br>
però quan el bé madura,<br>
llavors rep el bé que ha fet.</p>
<p><a class='ref sc' id='sc121' href='#sc121' data-uid='dhp121'>SC 121</a>No s’ha de pensar del demèrit:<br>
“això no m’arribarà a mi”.<br>
Amb gotes d’aigua s’omple el càntir;<br>
el malvat s’omple de demèrit<br>
acumulant-lo de mica en mica.</p>
<p><a class='ref sc' id='sc122' href='#sc122' data-uid='dhp122'>SC 122</a>No s’ha de pensar del mèrit:<br>
“això a no m’arribarà a mi”.<br>
Amb gotes d’aigua s’omple el càntir;<br>
el savi s’omple de mèrit<br>
acumulant-lo de mica en mica.</p>
<p><a class='ref sc' id='sc123' href='#sc123' data-uid='dhp123'>SC 123</a>Com el mercader que transporta<br>
els béns en una caravana<br>
tem el camí,<br>
com tem el verí qui vol viure,<br>
cal evitar els actes nocius.</p>
<p><a class='ref sc' id='sc124' href='#sc124' data-uid='dhp124'>SC 124</a>Qui no té la mà ferida,<br>
pot agafar-hi el verí,<br>
el verí no penetra la mà sana,<br>
no hi ha demèrit per a qui no el fa.</p>
<p><a class='ref sc' id='sc125' href='#sc125' data-uid='dhp125'>SC 125</a>Si un home fa mal a qui no està ofuscat,<br>
s’ha transformat i no té defectes,<br>
la seva mala acció li retorna —neci!—,<br>
com la pols fina llançada contra el vent.</p>
<p><a class='ref sc' id='sc126' href='#sc126' data-uid='dhp126'>SC 126</a>Alguns reneixen a l’úter,<br>
els que fan demèrit<br>
van a l’infern,<br>
els que tenen un bon destí<br>
van al cel,<br>
els que no tenen residu<br>
s’extingeixen.</p>
<p><a class='ref sc' id='sc127' href='#sc127' data-uid='dhp127'>SC 127</a>Ni dalt del cel,<br>
ni enmig del mar,<br>
ni dins d’una cova a la muntanya,<br>
no hi ha cap lloc a la terra<br>
on s’estigui lliure d’una mala acció.</p>
<p><a class='ref sc' id='sc128' href='#sc128' data-uid='dhp128'>SC 128</a>Ni dalt del cel,<br>
ni enmig del mar,<br>
ni dins d’una cova a la muntanya,<br>
no hi ha cap lloc a la terra<br>
fora de l’abast de la mort.</p>
</blockquote>
<h2>10. Capítol de la violència</h2>
<blockquote class='gatha'>
<p><a class='ref sc' id='sc129' href='#sc129' data-uid='dhp129'>SC 129</a>Tothom tremola amb la violència,<br>
tothom tem la mort;<br>
cal posar-se al lloc de l’altre<br>
i no matar ni fer matar.</p>
<p><a class='ref sc' id='sc130' href='#sc130' data-uid='dhp130'>SC 130</a>Tothom tremola amb la violència,<br>
tothom s’estima la vida;<br>
cal posar-se al lloc de l’altre<br>
i no matar ni fer matar.</p>
<p><a class='ref sc' id='sc131' href='#sc131' data-uid='dhp131'>SC 131</a>Aquell que usa la violència<br>
contra els éssers que volen ser feliços<br>
quan ho vulgui ser ell mateix<br>
no ho podrà ser més endavant.</p>
<p><a class='ref sc' id='sc132' href='#sc132' data-uid='dhp132'>SC 132</a>Aquell que usa la violència<br>
contra els éssers que volen ser feliços<br>
quan ho vulgui ser ell mateix<br>
ho podrà ser més endavant.</p>
<p><a class='ref sc' id='sc133' href='#sc133' data-uid='dhp133'>SC 133</a>No diguis res ofensiu,<br>
el que hagis dit se’t podria dir a tu,<br>
parlar agressivament és dolorós,<br>
els cops et tocaran a tu.</p>
<p><a class='ref sc' id='sc134' href='#sc134' data-uid='dhp134'>SC 134</a>Si no reverberes,<br>
com un gong esquerdat,<br>
has arribat a l’estat de pau,<br>
en tu no hi ha agressivitat.</p>
<p><a class='ref sc' id='sc135' href='#sc135' data-uid='dhp135'>SC 135</a>Com el pastor porta les vaques<br>
a la pastura amb el bastó,<br>
així la vellesa i la mort<br>
porten la vida dels éssers.</p>
<p><a class='ref sc' id='sc136' href='#sc136' data-uid='dhp136'>SC 136</a>El neci no comprèn<br>
que ha fet accions nocives,<br>
el desassenyat pateix,<br>
cremat pel foc dels seus actes.</p>
<p><a class='ref sc' id='sc137' href='#sc137' data-uid='dhp137'>SC 137</a>Aquell que, amb la violència,<br>
fereix els innocents<br>
que no l’han agredit<br>
ràpidament pot trobar-se<br>
en un d’aquests deu estats:</p>
<p><a class='ref sc' id='sc138' href='#sc138' data-uid='dhp138'>SC 138</a>un fort dolor físic i la pèrdua<br>
o el trencament d’una part del cos<br>
o bé una malaltia greu<br>
i la bogeria;</p>
<p><a class='ref sc' id='sc139' href='#sc139' data-uid='dhp139'>SC 139</a>o bé l’atac del rei,<br>
acusacions greus,<br>
la pèrdua de parents<br>
i la disminució de les riqueses,</p>
<p><a class='ref sc' id='sc140' href='#sc140' data-uid='dhp140'>SC 140</a>el foc, destructor,<br>
li pot cremar les possessions,<br>
i, en desintegrar-se el cos,<br>
el ximplet renaixerà a l’infern.</p>
<p><a class='ref sc' id='sc141' href='#sc141' data-uid='dhp141'>SC 141</a>Ni nuesa, ni trenes, ni fangs, ni dejunis,<br>
ni el jeure damunt d’una pedra,<br>
ni la pols i la suor d’exercitar-se ajupit<br>
purifiquen el mortal que encara dubta.</p>
<p><a class='ref sc' id='sc142' href='#sc142' data-uid='dhp142'>SC 142</a>Si va vestit però és equànime,<br>
calmat, dominat, controlat, cast,<br>
i deposa la violència contra les criatures,<br>
és un home superior, un asceta, un monjo.</p>
<p><a class='ref sc' id='sc143' href='#sc143' data-uid='dhp143'>SC 143</a>¿Qui, en aquest món, censura l’home<br>
que té vergonya i es conté,<br>
i que no coneix el retret<br>
—com el bon cavall no coneix el fuet?<br>
Com el bon cavall, atent al fuet,<br>
sigueu amatents i ràpids a respondre.</p>
<p><a class='ref sc' id='sc144' href='#sc144' data-uid='dhp144'>SC 144</a>Amb confiança, virtut i energia,<br>
concentració i discerniment,<br>
seny i bona conducta,<br>
eliminareu aquesta gran angoixa.</p>
<p><a class='ref sc' id='sc145' href='#sc145' data-uid='dhp145'>SC 145</a>Els aqüeductes porten aigua,<br>
els sageters adrecen sagetes,<br>
els fusters dobleguen la fusta,<br>
els virtuosos es modelen ells mateixos.</p>
</blockquote>
<h2>11. Capítol de la vellesa</h2>
<blockquote class='gatha'>
<p><a class='ref sc' id='sc146' href='#sc146' data-uid='dhp146'>SC 146</a>¿Què és aquest riure, aquesta joia,<br>
quan tot crema constantment?<br>
esteu encegats per la foscor<br>
i no busqueu la llum?</p>
<p><a class='ref sc' id='sc147' href='#sc147' data-uid='dhp147'>SC 147</a>Guaita la forma acolorida:<br>
un cos ple d’úlceres, altiu,<br>
malalt i ple d’angoixes,<br>
sense estabilitat perdurable.</p>
<p><a class='ref sc' id='sc148' href='#sc148' data-uid='dhp148'>SC 148</a>S’ha fet vell aquest cos,<br>
fràgil niu de malalties,<br>
descompost<br>
en una massa corrupta:<br>
la vida s’acaba amb la mort.</p>
<p><a class='ref sc' id='sc149' href='#sc149' data-uid='dhp149'>SC 149</a>Com les carbasses a la tardor,<br>
estan escampats<br>
aquests ossos<br>
esblanqueïts.<br>
¿Qui troba goig a veure’ls?</p>
<p><a class='ref sc' id='sc150' href='#sc150' data-uid='dhp150'>SC 150</a>Una ciutat feta d’ossos,<br>
un aglomerat de carn i sang:<br>
on hi ha la vellesa i la mort,<br>
no queden pretensions ni orgull.</p>
<p><a class='ref sc' id='sc151' href='#sc151' data-uid='dhp151'>SC 151</a>Els carros reials, acolorits,<br>
envelleixen,<br>
el cos també es fa vell,<br>
però la veritat dels savis no envelleix,<br>
els savis ho demostren a tots.</p>
<p><a class='ref sc' id='sc152' href='#sc152' data-uid='dhp152'>SC 152</a>L’home que no ha escoltat prou<br>
envelleix com un bou<br>
li creixen les carns,<br>
però no li augmenta el seny.</p>
<p><a class='ref sc' id='sc153' href='#sc153' data-uid='dhp153'>SC 153</a>¿Per quantes vides he passat<br>
revoltant un cop i un altre,<br>
cercant en va el constructor de la casa?<br>
Que dolorós és néixer sense parar!</p>
<p><a class='ref sc' id='sc154' href='#sc154' data-uid='dhp154'>SC 154</a>Ara t’he vist, oh constructor!<br>
No tornaràs a aixecar la casa!<br>
Totes les bigues s’han trencat<br>
i ha caigut la pedra mestra.<br>
La ment, deconstruïda,<br>
ha assolit la fi dels desitjos.</p>
<p><a class='ref sc' id='sc155' href='#sc155' data-uid='dhp155'>SC 155</a>Els que no han seguit l’aprenentatge<br>
i no han assolit el bé de joves<br>
es consumeixen com aurons vells<br>
en un estany sense peixos.</p>
<p><a class='ref sc' id='sc156' href='#sc156' data-uid='dhp156'>SC 156</a>Els que no han seguit l’aprenentatge<br>
i no han assolit el bé de joves<br>
jeuen com arcs inútils,<br>
lamentant-se del passat.</p>
</blockquote>
<h2>12. Capítol d’un mateix</h2>
<blockquote class='gatha'>
<p><a class='ref sc' id='sc157' href='#sc157' data-uid='dhp157'>SC 157</a>Aquell que s’aprecia ell mateix<br>
es protegeix ben protegit;<br>
el savi es manté despert<br>
una de les tres vetlles.</p>
<p><a class='ref sc' id='sc158' href='#sc158' data-uid='dhp158'>SC 158</a>Hom ha de viure rectament<br>
en primer lloc ell mateix,<br>
i després podrà ensenyar els altres;<br>
altrament els corrompria.</p>
<p><a class='ref sc' id='sc159' href='#sc159' data-uid='dhp159'>SC 159</a>Si hom fes amb si mateix<br>
el que vol ensenyar als altres!<br>
Qui està domat pot domar;<br>
que difícil és domar-se un mateix!</p>
<p><a class='ref sc' id='sc160' href='#sc160' data-uid='dhp160'>SC 160</a>Cadascú és el seu propi guarda,<br>
qui més el podria guardar?<br>
Aquell que es doma a si mateix<br>
té un guarda que no té preu.</p>
<p><a class='ref sc' id='sc161' href='#sc161' data-uid='dhp161'>SC 161</a>El mal se’l fa un mateix,<br>
neix d’un mateix,<br>
és producte d’un mateix;<br>
destrueix el desassenyat<br>
com el diamant trenca la pedra.</p>
<p><a class='ref sc' id='sc162' href='#sc162' data-uid='dhp162'>SC 162</a>Qui es deixa ofegar pels mals hàbits,<br>
com l’heura que s’enfila per l’arbre,<br>
s’està fent a si mateix<br>
el que un enemic li faria.</p>
<p><a class='ref sc' id='sc163' href='#sc163' data-uid='dhp163'>SC 163</a>Fàcils són les accions insanes,<br>
nocives per a un mateix,<br>
allò que és sa i beneficiós<br>
és, per contra, de mal fer.</p>
<p><a class='ref sc' id='sc164' href='#sc164' data-uid='dhp164'>SC 164</a>La instrucció dels perfectes,<br>
dels nobles que viuen en la veritat,<br>
la menysprea el desassenyat<br>
que té idees errònies;<br>
com el bambú, fructifica<br>
per autodestruir-se.</p>
<p><a class='ref sc' id='sc165' href='#sc165' data-uid='dhp165'>SC 165</a>Un mateix fa el mal,<br>
un mateix es contamina,<br>
un mateix deixa de fer el mal,<br>
un mateix es purifica;<br>
contaminació i purificació<br>
pertanyen a cadascú;<br>
ningú no pot purificar l’altre.</p>
<p><a class='ref sc' id='sc166' href='#sc166' data-uid='dhp166'>SC 166</a>No s’ha de deixar de banda<br>
el propi deure pel d’un altre,<br>
per molt important que sigui;<br>
cal conèixer el propi deure<br>
i dedicar-s’hi.</p>
</blockquote>
<h2>13. Capítol dels mons</h2>
<blockquote class='gatha'>
<p><a class='ref sc' id='sc167' href='#sc167' data-uid='dhp167'>SC 167</a>No s’ha de tenir mals costums<br>
ni avesar-se a estar distret,<br>
no s’ha de seguir males doctrines<br>
ni anar amb el comú de la gent.</p>
<p><a class='ref sc' id='sc168' href='#sc168' data-uid='dhp168'>SC 168</a>S’ha d’estar alerta i no distreure’s,<br>
s’ha de tenir una bona conducta;<br>
qui té una bona conducta<br>
dorm bé en aquest món i en l’altre.</p>
<p><a class='ref sc' id='sc169' href='#sc169' data-uid='dhp169'>SC 169</a>S’ha de tenir una bona conducta<br>
i evitar la mala conducta;<br>
qui té una bona conducta<br>
dorm bé en aquest món i en l’altre.</p>
<p><a class='ref sc' id='sc170' href='#sc170' data-uid='dhp170'>SC 170</a>Aquell que contempla el món<br>
com si fos una bombolla,<br>
com si fos un miratge,<br>
el Rei de la Mort no el veu.</p>
<p><a class='ref sc' id='sc171' href='#sc171' data-uid='dhp171'>SC 171</a>Guaiteu aquest món,<br>
acolorit com un carro reial:<br>
els necis hi viatgen,<br>
però els savis el deixen passar.</p>
<p><a class='ref sc' id='sc172' href='#sc172' data-uid='dhp172'>SC 172</a>Aquell que abans es distreia<br>
i ara no es deixa emportar<br>
il·lumina aquest món<br>
com la lluna quan els núvols s’esvaeixen.</p>
<p><a class='ref sc' id='sc173' href='#sc173' data-uid='dhp173'>SC 173</a>Aquell que cobreix el mal que ha fet<br>
amb una acció beneficiosa<br>
il·lumina aquest món<br>
com la lluna quan els núvols s’esvaeixen.</p>
<p><a class='ref sc' id='sc174' href='#sc174' data-uid='dhp174'>SC 174</a>Aquest món està encegat,<br>
la minoria hi veu clar;<br>
són pocs els que van al cel,<br>
com ocells alliberats de la gàbia.</p>
<p><a class='ref sc' id='sc175' href='#sc175' data-uid='dhp175'>SC 175</a>Els cignes van pel camí del sol,<br>
els mags van per l’espai,<br>
els savis deixen el món<br>
conquerint Mara i el seu exèrcit.</p>
<p><a class='ref sc' id='sc176' href='#sc176' data-uid='dhp176'>SC 176</a>Per a la persona que menteix,<br>
—que ha faltat una llei sola—<br>
quan traspassa a l’altre món,<br>
no hi ha mal que es pugui desfer.</p>
<p><a class='ref sc' id='sc177' href='#sc177' data-uid='dhp177'>SC 177</a>Els gasius no van al món dels déus,<br>
la generositat, per al neci, no és res;<br>
però el savi, que dona amb alegria,<br>
és feliç al més enllà.</p>
<p><a class='ref sc' id='sc178' href='#sc178' data-uid='dhp178'>SC 178</a>Més que poder regnar<br>
damunt tota la terra,<br>
anar al cel,<br>
o dominar tots els mons,<br>
val el fruit de l’entrada al corrent.</p>
</blockquote>
<h2>14. Capítol dels desperts</h2>
<blockquote class='gatha'>
<p><a class='ref sc' id='sc179' href='#sc179' data-uid='dhp179'>SC 179</a>La seva victòria no es pot desfer,<br>
la seva victòria no va enlloc…<br>
Aquell que està despert<br>
i es mou en l’infinit sense deixar traça,<br>
per quin camí el seguireu?</p>
<p><a class='ref sc' id='sc180' href='#sc180' data-uid='dhp180'>SC 180</a>No té desig que l’atrapi,<br>
que l’enganxi o el dugui enlloc…<br>
Aquell que està despert<br>
i es mou en l’infinit sense deixar traça,<br>
per quin camí el seguireu?</p>
<p><a class='ref sc' id='sc181' href='#sc181' data-uid='dhp181'>SC 181</a>Els savis que s’apliquen a la meditació,<br>
acostumats a la calma de la renúncia,<br>
fins i tot els déus els envegen,<br>
perquè estan desperts i atents.</p>
<p><a class='ref sc' id='sc182' href='#sc182' data-uid='dhp182'>SC 182</a>És difícil néixer humà,<br>
difícil la vida dels mortals,<br>
difícil escoltar l’ensenyament veritable,<br>
difícil que apareguin éssers desperts.</p>
<p><a class='ref sc' id='sc183' href='#sc183' data-uid='dhp183'>SC 183</a>Abstenir-se d’accions nocives,<br>
fer allò que és beneficiós<br>
i purificar els pensaments;<br>
això és el que ensenyen els desperts.</p>
<p><a class='ref sc' id='sc184' href='#sc184' data-uid='dhp184'>SC 184</a>La paciència és l’austeritat màxima,<br>
l’acceptació, l’absència de desig suprema<br>
—diuen els desperts.<br>
No és monjo qui mata l’altre,<br>
ni asceta qui li fa mal.</p>
<p><a class='ref sc' id='sc185' href='#sc185' data-uid='dhp185'>SC 185</a>No criticar, no cometre violència,<br>
seguir la regla monàstica,<br>
ésser mesurat en l’aliment,<br>
jeure i seure en solitud<br>
i practicar la meditació;<br>
això és el que ensenyen els desperts.</p>
<p><a class='ref sc' id='sc186' href='#sc186' data-uid='dhp186'>SC 186</a>Ni acompanyats d’una pluja de monedes<br>
els plaers podrien satisfer.<br>
“Els plaers són penosos i insípids”<br>
—així reflexiona el savi.</p>
<p><a class='ref sc' id='sc187' href='#sc187' data-uid='dhp187'>SC 187</a>Ni tan sols troba gust<br>
en els plaers dels déus;<br>
el deixeble del Ben Despert<br>
gaudeix de la fi de la set.</p>
<p><a class='ref sc' id='sc188' href='#sc188' data-uid='dhp188'>SC 188</a>Molts van a refugiar-se<br>
a les muntanyes i als boscos,<br>
a ermites, arbres i temples,<br>
homes acovardits!</p>
<p><a class='ref sc' id='sc189' href='#sc189' data-uid='dhp189'>SC 189</a>No és aquest el refugi segur,<br>
no és aquest el suprem refugi,<br>
aquell que s’hi refugia<br>
no s’allibera del sofriment.</p>
<p><a class='ref sc' id='sc190' href='#sc190' data-uid='dhp190'>SC 190</a>Qui ha pres refugi en el Despert,<br>
en l’Ensenyament i en la Comunitat,<br>
veu amb la intel·ligència<br>
les quatre nobles veritats:</p>
<p><a class='ref sc' id='sc191' href='#sc191' data-uid='dhp191'>SC 191</a>el sofriment,<br>
el sorgiment del sofriment,<br>
la superació del sofriment,<br>
i el noble òctuple camí<br>
que apaivaga el sofriment.</p>
<p><a class='ref sc' id='sc192' href='#sc192' data-uid='dhp192'>SC 192</a>Aquest sí que és el refugi segur,<br>
aquest és el suprem refugi;<br>
aquell que s’hi refugia<br>
s’allibera del sofriment.</p>
<p><a class='ref sc' id='sc193' href='#sc193' data-uid='dhp193'>SC 193</a>Un home de bona casta<br>
és difícil de trobar,<br>
no en neixen a tot arreu!<br>
Feliç prospera la família<br>
on neix un home intel·ligent.</p>
<p><a class='ref sc' id='sc194' href='#sc194' data-uid='dhp194'>SC 194</a>Benaurada l’aparició d’éssers desperts,<br>
benaurat l’ensenyament veritable,<br>
benaurada l’harmonia de la comunitat,<br>
banaurat el caliu dels que estan units.</p>
<p><a class='ref sc' id='sc195' href='#sc195' data-uid='dhp195'>SC 195</a>Els desperts o els que els escolten<br>
són dignes de devoció,<br>
han superat les obsessions<br>
i han travessat l’aiguat de les penes.</p>
<p><a class='ref sc' id='sc196' href='#sc196' data-uid='dhp196'>SC 196</a>Qui honora els que són així,<br>
immutables i lliures de la por,<br>
té un mèrit sense mesura<br>
—ningú no pot dir: “fa tant”.</p>
</blockquote>
<h2>15. Capítol dels feliços</h2>
<blockquote class='gatha'>
<p><a class='ref sc' id='sc197' href='#sc197' data-uid='dhp197'>SC 197</a>Oh, que feliços vivim,<br>
sense odi entre els que odien!<br>
Entre els homes que s’odien,<br>
nosaltres vivim sense odi!</p>
<p><a class='ref sc' id='sc198' href='#sc198' data-uid='dhp198'>SC 198</a>Oh, que feliços vivim,<br>
sense aflicció entre els afligits!<br>
Entre els homes afligits,<br>
nosaltres vivim sense aflicció!</p>
<p><a class='ref sc' id='sc199' href='#sc199' data-uid='dhp199'>SC 199</a>Oh, que feliços vivim,<br>
sense afanys entre els que s’afanyen!<br>
Entre els homes que s’afanyen,<br>
nosaltres vivim sense afanys!</p>
<p><a class='ref sc' id='sc200' href='#sc200' data-uid='dhp200'>SC 200</a>Oh, que feliços vivim,<br>
nosaltres que no tenim res!<br>
Ens alimentem de joia,<br>
com els déus radiants!</p>
<p><a class='ref sc' id='sc201' href='#sc201' data-uid='dhp201'>SC 201</a>El vencedor genera odi,<br>
el derrotat dorm adolorit,<br>
el que està en pau dorm tranquil,<br>
perquè no té victòries ni derrotes.</p>
<p><a class='ref sc' id='sc202' href='#sc202' data-uid='dhp202'>SC 202</a>No hi ha foc com el de l’atracció,<br>
no hi ha transgressió com l’aversió,<br>
no hi ha sofriments com els de l’existència,<br>
no hi ha felicitat més gran que estar calmat.</p>
<p><a class='ref sc' id='sc203' href='#sc203' data-uid='dhp203'>SC 203</a>La fam és la pitjor malaltia,<br>
les emocions, el pitjor sofriment,<br>
per a qui veu això tal com és<br>
l’estat de pau és la més gran benaurança.</p>
<p><a class='ref sc' id='sc204' href='#sc204' data-uid='dhp204'>SC 204</a>La salut és el bé més gran,<br>
el contentament, la major riquesa,<br>
la confiança és el millor amic,<br>
l’estat de pau, la felicitat màxima.</p>
<p><a class='ref sc' id='sc205' href='#sc205' data-uid='dhp205'>SC 205</a>Qui ha tastat el gust<br>
de la discriminació i de la calma,<br>
no fa el mal ni té cap por,<br>
perquè ha tastat la joia de la veritat.</p>
<p><a class='ref sc' id='sc206' href='#sc206' data-uid='dhp206'>SC 206</a>Visitar els nobles és bo,<br>
conviure-hi sempre és agradable;<br>
sense fer-se amb la gent nècia<br>
hom pot ser sempre feliç.</p>
<p><a class='ref sc' id='sc207' href='#sc207' data-uid='dhp207'>SC 207</a>Qui es relacioni amb els necis<br>
es lamentarà molt temps!<br>
Viure amb necis és penós<br>
com estar sempre amb l’enemic;<br>
estar acompanyat de savis<br>
és com reunir-se amb els parents.</p>
<p><a class='ref sc' id='sc208' href='#sc208' data-uid='dhp208'>SC 208</a>Un home resolt, savi, entès,<br>
de virtuts fermes, noble i fidel,<br>
íntegre i assenyat, cal seguir-lo,<br>
com la lluna segueix<br>
el camí de les estrelles.</p>
</blockquote>
<h2>16. Capítol del que és plaent</h2>
<blockquote class='gatha'>
<p><a class='ref sc' id='sc209' href='#sc209' data-uid='dhp209'>SC 209</a>Aquell que s’acostuma a la indisciplina<br>
i no s’aplica a l’esforç,<br>
quan abandona les obligacions<br>
i es dedica al que li plau,<br>
enveja els que compleixen el seu deure.</p>
<p><a class='ref sc' id='sc210' href='#sc210' data-uid='dhp210'>SC 210</a>Hom no ha de jutjar mai<br>
què és agradable o desagradable:<br>
és penós no tenir el que és agradable<br>
o que arribi el que no ho és.</p>
<p><a class='ref sc' id='sc211' href='#sc211' data-uid='dhp211'>SC 211</a>Per tant, cal no considerar res agradable:<br>
separar-se del que és agradable és un mal.<br>
Els que no consideren res<br>
agradable ni desagradable<br>
estan deslligats.</p>
<p><a class='ref sc' id='sc212' href='#sc212' data-uid='dhp212'>SC 212</a>El que és agradable provoca neguit,<br>
el que és agradable és un perill;<br>
qui deixa anar el que és agradable<br>
no té neguit, quin perill corre?</p>
<p><a class='ref sc' id='sc213' href='#sc213' data-uid='dhp213'>SC 213</a>El que és plaent provoca neguit,<br>
el que és plaent és un perill;<br>
qui deixa anar el que és plaent<br>
no té neguit, quin perill corre?</p>
<p><a class='ref sc' id='sc214' href='#sc214' data-uid='dhp214'>SC 214</a>L’afecció provoca neguit,<br>
l’afecció és un perill;<br>
qui deixa anar l’afecció<br>
no té neguit, quin perill corre?</p>
<p><a class='ref sc' id='sc215' href='#sc215' data-uid='dhp215'>SC 215</a>El plaer provoca neguit,<br>
el plaer és un perill;<br>
qui deixa anar el plaer<br>
no té neguit, quin perill corre?</p>
<p><a class='ref sc' id='sc216' href='#sc216' data-uid='dhp216'>SC 216</a>El voler provoca neguit,<br>
el voler és un perill;<br>
qui deixa anar el voler<br>
no té neguit, quin perill corre?</p>
<p><a class='ref sc' id='sc217' href='#sc217' data-uid='dhp217'>SC 217</a>Aquell que té virtut i perspicàcia,<br>
compleix el deure amb fermesa<br>
i veu la realitat amb certesa,<br>
si fa la seva feina,<br>
la gent se l’estima.</p>
<p><a class='ref sc' id='sc218' href='#sc218' data-uid='dhp218'>SC 218</a>Aquell en qui ha nascut el desig d’aprendre,<br>
està ple d’aquesta aspiració<br>
i no pensa en els plaers dels sentits,<br>
s’anomena “un que va a contracorrent”.</p>
<p><a class='ref sc' id='sc219' href='#sc219' data-uid='dhp219'>SC 219</a>Quan un home torna sa i estalvi,<br>
després de viure lluny molt temps,<br>
els parents i els amics s’alegren<br>
de la seva arribada.</p>
<p><a class='ref sc' id='sc220' href='#sc220' data-uid='dhp220'>SC 220</a>Igualment, si hom fa mèrits,<br>
quan passa d’aquest món a l’altre<br>
els seus mèrits el reben<br>
com els parents acullen l’estimat que arriba.</p>
</blockquote>
<h2>17. Capítol de la ira</h2>
<blockquote class='gatha'>
<p><a class='ref sc' id='sc221' href='#sc221' data-uid='dhp221'>SC 221</a>Si hom elimina la ira,<br>
abandona l’orgull,<br>
transcendeix tota seguretat,<br>
no s’adhereix als conceptes<br>
i no considera res seu,<br>
els sofriments no l’atrapen.</p>
<p><a class='ref sc' id='sc222' href='#sc222' data-uid='dhp222'>SC 222</a>Qui pot aturar la ira que ha sorgit<br>
com si fos un carro desbocat,<br>
aquest, l’anomeno auriga;<br>
els altres s’agafen a les regnes.</p>
<p><a class='ref sc' id='sc223' href='#sc223' data-uid='dhp223'>SC 223</a>La ira es venç amb l’absència d’ira,<br>
amb el bé es venç el que no està bé,<br>
donant es venç la gasiveria<br>
i amb la veritat, la falsedat.</p>
<p><a class='ref sc' id='sc224' href='#sc224' data-uid='dhp224'>SC 224</a>Qui diu la veritat,<br>
no s’enfada,<br>
i dóna a qui demana<br>
—encara que sigui poc—<br>
amb aquestes tres condicions<br>
es pot presentar davant dels déus.</p>
<p><a class='ref sc' id='sc225' href='#sc225' data-uid='dhp225'>SC 225</a>Els ascetes en qui no hi ha violència,<br>
amb el cos sempre controlat,<br>
van a un lloc immutable<br>
on qui hi ha anat ja no es lamenta.</p>
<p><a class='ref sc' id='sc226' href='#sc226' data-uid='dhp226'>SC 226</a>Per als que es mantenen desperts<br>
i dia i nit aprenen,<br>
determinats a arribar a l’estat de pau,<br>
les dificultats desapareixen.</p>
<p><a class='ref sc' id='sc227' href='#sc227' data-uid='dhp227'>SC 227</a>Això és cosa antiga, Atula,<br>
tant com és dels d’avui:<br>
critiquen qui seu en silenci,<br>
critiquen qui parla molt,<br>
critiquen qui parla poc,<br>
no hi ha ningú a qui no critiquin<br>
en aquest món.</p>
<p><a class='ref sc' id='sc228' href='#sc228' data-uid='dhp228'>SC 228</a>No hi ha hagut ni hi haurà,<br>
i tampoc ara no hi ha,<br>
cap home del tot blasmable<br>
ni del tot lloable.</p>
<p><a class='ref sc' id='sc229' href='#sc229' data-uid='dhp229'>SC 229</a>Aquell a qui els assenyats lloen,<br>
quan l’han vist quotidianament,<br>
d’hàbits ferms, assenyat,<br>
acomplert en conducta i comprensió,</p>
<p><a class='ref sc' id='sc230' href='#sc230' data-uid='dhp230'>SC 230</a>com una moneda d’or,<br>
qui gosaria criticar-lo?<br>
Fins i tot els déus el lloen,<br>
fins i tot el lloa Brahmà!</p>
<p><a class='ref sc' id='sc231' href='#sc231' data-uid='dhp231'>SC 231</a>Cal guardar-se de l’agitació corporal<br>
i mantenir el cos dominat,<br>
cal deixar el mal comportament corporal<br>
i utilizar bé el cos.</p>
<p><a class='ref sc' id='sc232' href='#sc232' data-uid='dhp232'>SC 232</a>Cal guardar-se de l’agitació verbal<br>
i mantenir la veu dominada,<br>
cal deixar el mal comportament verbal<br>
i utilitzar bé la paraula.</p>
<p><a class='ref sc' id='sc233' href='#sc233' data-uid='dhp233'>SC 233</a>Cal guardar-se de l’agitació mental<br>
i mantenir la ment dominada,<br>
cal deixar el mal comportament mental<br>
i utilitzar bé la ment.</p>
<p><a class='ref sc' id='sc234' href='#sc234' data-uid='dhp234'>SC 234</a>Els savis dominen el cos<br>
i després dominen la paraula,<br>
però quan dominen la ment,<br>
certament ho dominen tot.</p>
</blockquote>
<h2>18. Capítol dels defectes</h2>
<blockquote class='gatha'>
<p><a class='ref sc' id='sc235' href='#sc235' data-uid='dhp235'>SC 235</a>Ets com una fulla seca,<br>
els servents de Yama t’esperen,<br>
has d’emprendre la tasca,<br>
però no duus provisions.</p>
<p><a class='ref sc' id='sc236' href='#sc236' data-uid='dhp236'>SC 236</a>Fes-te una illa a tu mateix,<br>
esforça’t —de pressa!— i esdevingues savi;<br>
quan hagis eliminat els teus defectes,<br>
immaculat,<br>
arribaràs a la divina terra dels nobles.</p>
<p><a class='ref sc' id='sc237' href='#sc237' data-uid='dhp237'>SC 237</a>Has complert el temps,<br>
has arribat davant de Yama,<br>
no et queda temps de vida<br>
i no duus provisions.</p>
<p><a class='ref sc' id='sc238' href='#sc238' data-uid='dhp238'>SC 238</a>Fes-te una illa a tu mateix,<br>
esforça’t —de pressa!— i esdevingues savi;<br>
quan hagis eliminat els teus defectes,<br>
immaculat,<br>
no tornaràs a passar pel naixement i la vellesa.</p>
<p><a class='ref sc' id='sc239' href='#sc239' data-uid='dhp239'>SC 239</a>L’assenyat, a poc a poc,<br>
de mica en mica,<br>
poleix els seus defectes,<br>
un rere l’altre,<br>
com l’orfebre treballa l’argent.</p>
<p><a class='ref sc' id='sc240' href='#sc240' data-uid='dhp240'>SC 240</a>Igual que polint un defecte del ferro<br>
hom pot fer malbé el material d’on l’extreu,<br>
aquell que és massa estricte<br>
fa accions que el duen a un mal destí.</p>
<p><a class='ref sc' id='sc241' href='#sc241' data-uid='dhp241'>SC 241</a>El mantra mal après és defectuós,<br>
la casa té defectes si no es cuida,<br>
l’ornament és defectuós si hom té peresa,<br>
i, per al vigilant, la distracció és un defecte.</p>
<p><a class='ref sc' id='sc242' href='#sc242' data-uid='dhp242'>SC 242</a>La deixadesa és el defecte de la dona,<br>
l’avarícia, el defecte del donant:<br>
els defectes són mala cosa<br>
en aquest món i en l’altre.</p>
<p><a class='ref sc' id='sc243' href='#sc243' data-uid='dhp243'>SC 243</a>Però hi ha un defecte molt més gran que aquests:<br>
la ignorància és el major defecte;<br>
abandoneu aquest defecte<br>
i sigueu purs, oh monjos!</p>
<p><a class='ref sc' id='sc244' href='#sc244' data-uid='dhp244'>SC 244</a>La vida és fàcil per a qui no té vergonya,<br>
és agosarat com un corb, ofensiu,<br>
avassallador, arrogant i corrupte,<br>
però difícil per al vergonyós,</p>
<p><a class='ref sc' id='sc245' href='#sc245' data-uid='dhp245'>SC 245</a>que constantment aspira a la puresa,<br>
viu sol i amb senzillesa,<br>
fa una vida íntegra i és perspicaç.</p>
<p><a class='ref sc' id='sc246' href='#sc246' data-uid='dhp246'>SC 246</a>Qui occeix els éssers que respiren,<br>
parla amb falsedat,<br>
pren el que no li donen<br>
va amb la dona d’altri,</p>
<p><a class='ref sc' id='sc247' href='#sc247' data-uid='dhp247'>SC 247</a>i s’afecciona a la beguda,<br>
aquí mateix —en aquest món—<br>
talla la seva pròpia rel.</p>
<p><a class='ref sc' id='sc248' href='#sc248' data-uid='dhp248'>SC 248</a>Així doncs, sàpigues, home,<br>
que la manca de domini és nociva,<br>
que la cobdícia i el desordre no et subjectin<br>
gaire més temps al sofriment.</p>
<p><a class='ref sc' id='sc249' href='#sc249' data-uid='dhp249'>SC 249</a>La gent dóna segons creuen<br>
i segons els va bé;<br>
aquell que es posa gelós<br>
de la beguda i el menjar dels altres<br>
no té calma mental<br>
ni de dia ni de nit.</p>
<p><a class='ref sc' id='sc250' href='#sc250' data-uid='dhp250'>SC 250</a>Però aquell que ho elimina, ho talla,<br>
ho arrenca de socarrel,<br>
pot tenir calma mental<br>
tant de dia com de nit.</p>
<p><a class='ref sc' id='sc251' href='#sc251' data-uid='dhp251'>SC 251</a>No hi ha foc com el de la passió,<br>
ni cap captiveri com el de l’odi,<br>
no hi ha xarxa com la de la il·lusió,<br>
ni riu com el del desig.</p>
<p><a class='ref sc' id='sc252' href='#sc252' data-uid='dhp252'>SC 252</a>El defecte aliè és fàcil de veure,<br>
però és difícil veure el propi,<br>
les faltes dels altres s’airegen<br>
com la pellofa del gra,<br>
però les d’un mateix s’amaguen<br>
com una mala tirada de daus.</p>
<p><a class='ref sc' id='sc253' href='#sc253' data-uid='dhp253'>SC 253</a>Si hom es fixa en les faltes dels altres<br>
i els critica constantment,<br>
es va intoxicant a si mateix,<br>
és lluny de destruir l’addicció.</p>
<p><a class='ref sc' id='sc254' href='#sc254' data-uid='dhp254'>SC 254</a>A l’espai no hi ha camí,<br>
hom no és asceta al defora,<br>
la gent gaudeix de les complicacions,<br>
els que viuen el present se n’han desprès.</p>
<p><a class='ref sc' id='sc255' href='#sc255' data-uid='dhp255'>SC 255</a>A l’espai no hi ha camí,<br>
hom no és asceta al defora,<br>
no hi ha emocions eternes,<br>
ni pertorbació en els desperts.</p>
</blockquote>
<h2>20. Capítol del camí</h2>
<blockquote class='gatha'>
<p><a class='ref sc' id='sc273' href='#sc273' data-uid='dhp273'>SC 273</a>Dels camins, el de vuit etapes,<br>
de les veritats, les quatre paraules,<br>
de les virtuts, el desapassionament,<br>
i, dels homes, el que té ulls és el millor.</p>
<p><a class='ref sc' id='sc274' href='#sc274' data-uid='dhp274'>SC 274</a>Aquest és el camí,<br>
no n’hi ha d’altre,<br>
per netejar la visió;<br>
seguiu-lo, que Mara us enganya!</p>
<p><a class='ref sc' id='sc275' href='#sc275' data-uid='dhp275'>SC 275</a>Seguint-lo, posareu fi<br>
al sofriment;<br>
jo us l’he ensenyat<br>
perquè he descobert la manera<br>
d’extreure el dard.</p>
<p><a class='ref sc' id='sc276' href='#sc276' data-uid='dhp276'>SC 276</a>Vosaltres heu de fer l’esforç,<br>
els que han vingut l’expliquen,<br>
els meditadors que el segueixen<br>
s’alliberen del lligam de Mara.</p>
<p><a class='ref sc' id='sc277' href='#sc277' data-uid='dhp277'>SC 277</a>“Tot és efímer”,<br>
quan hom veu això i ho comprèn,<br>
perd interès en el sofriment;<br>
aquest és el camí de la purificació.</p>
<p><a class='ref sc' id='sc278' href='#sc278' data-uid='dhp278'>SC 278</a>“Tot és dolorós”,<br>
quan hom veu això i ho comprèn,<br>
perd interès en el sofriment;<br>
aquest és el camí de la purificació.</p>
<p><a class='ref sc' id='sc279' href='#sc279' data-uid='dhp279'>SC 279</a>“Tot és impersonal”,<br>
quan hom veu això i ho comprèn,<br>
perd interès en el sofriment;<br>
aquest és el camí de la purificació.</p>
<p><a class='ref sc' id='sc280' href='#sc280' data-uid='dhp280'>SC 280</a>Si un home és jove i fort,<br>
però és mandrós i no s’esforça,<br>
és depressiu i indolent,<br>
no trobarà el camí del coneixement.</p>
<p><a class='ref sc' id='sc281' href='#sc281' data-uid='dhp281'>SC 281</a>Aquell que vigila el que diu,<br>
controla la seva ment<br>
i no fa accions nocives,<br>
purificant les tres formes d’acció<br>
pot anar pel camí que han mostrat els savis.</p>
<p><a class='ref sc' id='sc282' href='#sc282' data-uid='dhp282'>SC 282</a>Amb la pràctica el coneixement creix,<br>
sense la pràctica, degenera,<br>
sabent que hi ha un doble camí<br>
que fa pujada i baixada,<br>
cal comportar-se talment<br>
que el coneixement augmenti.</p>
<p><a class='ref sc' id='sc283' href='#sc283' data-uid='dhp283'>SC 283</a>Talleu el desig i no pas l’arbre<br>
—del desig sorgeix la por—;<br>
tallant els desigs grans i petits,<br>
romangueu sense desig, oh monjos!</p>
<p><a class='ref sc' id='sc284' href='#sc284' data-uid='dhp284'>SC 284</a>Fins que en l’home no s’esfuma<br>
fins el desig més petit<br>
relacionat amb les dones,<br>
la pensa roman lligada<br>
com el vedell al pit matern.</p>
<p><a class='ref sc' id='sc285' href='#sc285' data-uid='dhp285'>SC 285</a>Talla la teva afecció<br>
com un lliri tardoral,<br>
desenvolupa el camí de la calma,<br>
l’estat de pau que ha ensenyat l’Acomplert.</p>
<p><a class='ref sc' id='sc286' href='#sc286' data-uid='dhp286'>SC 286</a>“Aquí passaré l’estació de les pluges,<br>
aquí l’hivern i l’estiu”,<br>
així reflexiona el neci<br>
inconscient del que pot passar.</p>
<p><a class='ref sc' id='sc287' href='#sc287' data-uid='dhp287'>SC 287</a>L’home que té preocupacions,<br>
cansat de fills i ramats,<br>
Mara se l’emporta<br>
com l’aiguat s’endú un poble adormit.</p>
<p><a class='ref sc' id='sc288' href='#sc288' data-uid='dhp288'>SC 288</a>No té fills que el protegeixin,<br>
ni pare ni familiars,<br>
tocat per la Finalitzadora,<br>
cap conegut no el guarda.</p>
<p><a class='ref sc' id='sc289' href='#sc289' data-uid='dhp289'>SC 289</a>Fent aquesta reflexió,<br>
que el savi de conducta recta<br>
prestament faci el camí<br>
que porta a l’estat de pau.</p>
</blockquote>
<h2>21. Capítol de la miscel·lània</h2>
<blockquote class='gatha'>
<p><a class='ref sc' id='sc290' href='#sc290' data-uid='dhp290'>SC 290</a>Si deixant un goig petit<br>
se’n troba un de molt més gran,<br>
el savi ha de deixar el petit<br>
per experimentar el més gran.</p>
<p><a class='ref sc' id='sc291' href='#sc291' data-uid='dhp291'>SC 291</a>Aquell que vol ser feliç<br>
infligint sofriment als altres<br>
l’odi se l’emporta<br>
i no se’n pot alliberar.</p>
<p><a class='ref sc' id='sc292' href='#sc292' data-uid='dhp292'>SC 292</a>En els distrets i negligents,<br>
que eviten complir el seu deure<br>
i fan el que no s’ha de fer,<br>
les addiccions creixen.</p>
<p><a class='ref sc' id='sc293' href='#sc293' data-uid='dhp293'>SC 293</a>En els atents i concentrats,<br>
que estan sempre atents al cos,<br>
no fan el que no s’ha de fer<br>
i perseveren en el deure,<br>
les addiccions s’esvaeixen.</p>
<p><a class='ref sc' id='sc294' href='#sc294' data-uid='dhp294'>SC 294</a>Havent mort pare i mare, i dos reis guerrers,<br>
havent mort el regne amb el seu seguici,<br>
l’home noble en surt il·lès.</p>
<p><a class='ref sc' id='sc295' href='#sc295' data-uid='dhp295'>SC 295</a>Havent mort mare i pare, i dos savis reis,<br>
havent mort el cinquè, el tigre,<br>
l’home noble en surt il·lès.</p>
<p><a class='ref sc' id='sc296' href='#sc296' data-uid='dhp296'>SC 296</a>Ben desperts es desperten<br>
els deixebles de Gótama<br>
que tant de dia com de nit<br>
recorden el Despert.</p>
<p><a class='ref sc' id='sc297' href='#sc297' data-uid='dhp297'>SC 297</a>Ben desperts es desperten<br>
els deixebles de Gótama<br>
que tant de dia com de nit<br>
recorden l’Ensenyament.</p>
<p><a class='ref sc' id='sc298' href='#sc298' data-uid='dhp298'>SC 298</a>Ben desperts es desperten<br>
els deixebles de Gótama<br>
que tant de dia com de nit<br>
recorden la Comunitat.</p>
<p><a class='ref sc' id='sc299' href='#sc299' data-uid='dhp299'>SC 299</a>Ben desperts es desperten<br>
els deixebles de Gótama<br>
que tant de dia com de nit<br>
recorden el seu cos.</p>
<p><a class='ref sc' id='sc300' href='#sc300' data-uid='dhp300'>SC 300</a>Ben desperts es desperten<br>
els deixebles de Gótama<br>
que tant de dia com de nit<br>
s’abstenen de la violència.</p>
<p><a class='ref sc' id='sc301' href='#sc301' data-uid='dhp301'>SC 301</a>Ben desperts es desperten<br>
els deixebles de Gótama<br>
que tant de dia com de nit<br>
s’habituen a la meditació.</p>
<p><a class='ref sc' id='sc302' href='#sc302' data-uid='dhp302'>SC 302</a>És difícil avesar-se<br>
a la vida sense llar;<br>
és difícil i penós<br>
viure a les cases;<br>
és difícil conviure<br>
amb els estranys;<br>
el viatger pateix incomoditats.<br>
Per tant, que no viatgi<br>
qui no vulgui incomoditats.</p>
<p><a class='ref sc' id='sc303' href='#sc303' data-uid='dhp303'>SC 303</a>Aquell que té confiança,<br>
bona conducta,<br>
i ha obtingut fama i riquesa,<br>
a qualsevol terra on va<br>
la gent el venera.</p>
<p><a class='ref sc' id='sc304' href='#sc304' data-uid='dhp304'>SC 304</a>De lluny brillen els que estan en pau,<br>
com les muntanyes nevades,<br>
els que no estan en pau són invisibles,<br>
com fletxes llançades en la fosca.</p>
<p><a class='ref sc' id='sc305' href='#sc305' data-uid='dhp305'>SC 305</a>Seient sol, dormint sol,<br>
caminant sol, incansable,<br>
dominant-se a si mateix,<br>
hom pot ser feliç al bosc.</p>
</blockquote>
<h2>22. Capítol de l’infern</h2>
<blockquote class='gatha'>
<p><a class='ref sc' id='sc306' href='#sc306' data-uid='dhp306'>SC 306</a>Qui diu mentides va a l’infern,<br>
i qui diu que no fa el que ha fet,<br>
ambdós són iguals quan han mort,<br>
homes d’accions baixes a l’altre món.</p>
<p><a class='ref sc' id='sc307' href='#sc307' data-uid='dhp307'>SC 307</a>Molts porten l’hàbit safrà,<br>
però són inconscients i fan el mal<br>
els dolents, per les accions nocives<br>
van a l’infern.</p>
<p><a class='ref sc' id='sc308' href='#sc308' data-uid='dhp308'>SC 308</a>L’home inconscient<br>
que no compleix els vots,<br>
abans de menjar-se l’almoina del poble<br>
valdria més que es mengés una bola de ferro<br>
encesa com una flama.</p>
<p><a class='ref sc' id='sc309' href='#sc309' data-uid='dhp309'>SC 309</a>L’home inconscient<br>
que va amb la dona d’altri<br>
es troba en quatre situacions:<br>
obté demèrit, un mal dormir,<br>
tercer, la crítica i, quart, l’infern.</p>
<p><a class='ref sc' id='sc310' href='#sc310' data-uid='dhp310'>SC 310</a>No fa mèrit i té un mal destí,<br>
pel breu plaer entre atemorit i atemorida<br>
el rei li aplicarà un càstig sever,<br>
per això l’home no ha d’anar amb la dona d’altri.</p>
<p><a class='ref sc' id='sc311' href='#sc311' data-uid='dhp311'>SC 311</a>Com l’herba <i>kusa</i> que, mal agafada,<br>
talla la mà que la pren,<br>
l’ascetisme, mal practicat,<br>
porta cap a l’infern.</p>
<p><a class='ref sc' id='sc312' href='#sc312' data-uid='dhp312'>SC 312</a>Qualsevol acció feble<br>
—l’embrutiment d’un vot,<br>
la falsa castedat—<br>
no és gaire profitosa.</p>
<p><a class='ref sc' id='sc313' href='#sc313' data-uid='dhp313'>SC 313</a>Si hi ha una cosa per fer,<br>
cal esforçar-se i fer-la;<br>
el monjo que és feble<br>
només llança pols damunt seu.</p>
<p><a class='ref sc' id='sc314' href='#sc314' data-uid='dhp314'>SC 314</a>Val més no fer el que està mal fet,<br>
perquè després fa patir<br>
val més fer el que està ben fet,<br>
i que, un cop fet, no fa patir.</p>
<p><a class='ref sc' id='sc315' href='#sc315' data-uid='dhp315'>SC 315</a>Com una ciutat fronterera,<br>
protegida per dins i per fora,<br>
protegiu-vos vosaltres mateixos,<br>
no deixeu passar l’instant.<br>
Qui deixa passar l’instant<br>
es lamenta en arribar a l’infern.</p>
<p><a class='ref sc' id='sc316' href='#sc316' data-uid='dhp316'>SC 316</a>Avergonyint-se del que no s’han d’avergonyir,<br>
i no avergonyint-se del que s’han d’avergonyir,<br>
van a un mal destí els éssers de visió errònia.</p>
<p><a class='ref sc' id='sc317' href='#sc317' data-uid='dhp317'>SC 317</a>Veient el perill on no hi ha perill,<br>
i no veient el perill on hi ha perill,<br>
van a un mal destí els éssers de visió errònia.</p>
<p><a class='ref sc' id='sc318' href='#sc318' data-uid='dhp318'>SC 318</a>Pensant que hi ha falta on no hi ha falta<br>
i no veient la falta en la falta,<br>
van a un mal destí els éssers de visió errònia.</p>
<p><a class='ref sc' id='sc319' href='#sc319' data-uid='dhp319'>SC 319</a>Reconeixent que hi ha falta en la falta,<br>
i que no hi ha falta on no n’hi ha,<br>
van a un bon destí els éssers de visió correcta.</p>
</blockquote>
<h2>23. Capítol de l’elefant</h2>
<blockquote class='gatha'>
<p><a class='ref sc' id='sc320' href='#sc320' data-uid='dhp320'>SC 320</a>Com l’elefant en la batalla<br>
suporta la fletxa que ha sortit de l’arc,<br>
suportaré l’ofensa<br>
—molta és la gent de mala conducta!</p>
<p><a class='ref sc' id='sc321' href='#sc321' data-uid='dhp321'>SC 321</a>El rei cavalca l’elefant domat,<br>
i el porten entre la gentada;<br>
com que suporta l’ofensa,<br>
el millor entre els homes és el que està domat.</p>
<p><a class='ref sc' id='sc322' href='#sc322' data-uid='dhp322'>SC 322</a>Són excel·lents<br>
les mules domades,<br>
els cavalls de raça índia<br>
i els elefants de grans ullals.<br>
Aquell que es domina a si mateix<br>
és encara millor.</p>
<p><a class='ref sc' id='sc323' href='#sc323' data-uid='dhp323'>SC 323</a>No és amb aquests vehicles<br>
que es pot anar on no hi ha destí;<br>
si hom es domina a si mateix<br>
cavalca un elefant domat.</p>
<p><a class='ref sc' id='sc324' href='#sc324' data-uid='dhp324'>SC 324</a>L’elefant Dhanapala,<br>
de zel amarg, difícil de controlar,<br>
si està lligat no menja un mos;<br>
el de grans ullals recorda el bosc dels elefants.</p>
<p><a class='ref sc' id='sc325' href='#sc325' data-uid='dhp325'>SC 325</a>Quan ha menjat massa, obnubilat,<br>
endormiscat i rebolcant-se al jaç<br>
com un porcàs a qui tiren el pinso,<br>
mandrós, torna a ser un fetus.</p>
<p><a class='ref sc' id='sc326' href='#sc326' data-uid='dhp326'>SC 326</a>“Aquesta ment abans voltava errant,<br>
com volia, on li plaïa,<br>
avui la refrenaré bé,<br>
com el domador amb el ganxo<br>
refrena un elefant en zel.”</p>
<p><a class='ref sc' id='sc327' href='#sc327' data-uid='dhp327'>SC 327</a>Habitueu-vos a estar atents,<br>
guardeu la vostra pròpia ment,<br>
aixequeu-vos del mal pas<br>
com l’elefant enfonsat al llot.</p>
<p><a class='ref sc' id='sc328' href='#sc328' data-uid='dhp328'>SC 328</a>Si algú troba un company de camí<br>
prudent, resolt i de vida honesta<br>
que camini amb ell content i atent,<br>
superant tots els obstacles.</p>
<p><a class='ref sc' id='sc329' href='#sc329' data-uid='dhp329'>SC 329</a>Si algú troba un company de camí<br>
que no és prudent, resolt i de vida honesta<br>
que el deixi, com el rei deixa la terra conquerida<br>
i que camini sol com l’elefant a la selva—</p>
<p><a class='ref sc' id='sc330' href='#sc330' data-uid='dhp330'>SC 330</a>caminar sol és el millor,<br>
el neci fa mala companyia—<br>
que camini sol, sense fer mal,<br>
despreocupat com l’elefant a la selva.</p>
<p><a class='ref sc' id='sc331' href='#sc331' data-uid='dhp331'>SC 331</a>Bona és l’amistat quan hi ha necessitat,<br>
bo contentar-se amb qualsevol cosa,<br>
el mèrit és bo al final de la vida,<br>
i bo és abandonar tot sofriment.</p>
<p><a class='ref sc' id='sc332' href='#sc332' data-uid='dhp332'>SC 332</a>Bona és la maternitat al món,<br>
i bona la paternitat;<br>
bona és la igualtat al món,<br>
i bona la superioritat.</p>
<p><a class='ref sc' id='sc333' href='#sc333' data-uid='dhp333'>SC 333</a>Bona és la virtut fins la vellesa,<br>
bona és la fe comprovada,<br>
bo és obtenir coneixement,<br>
bo és abstenir-se de fer mal.</p>
</blockquote>
<h2>24. Capítol del desig</h2>
<blockquote class='gatha'>
<p><a class='ref sc' id='sc334' href='#sc334' data-uid='dhp334'>SC 334</a>Creix com l’heura el desig<br>
de l’home que no està atent,<br>
que salta d’un lloc a l’altre<br>
com el mico que cerca fruits.</p>
<p><a class='ref sc' id='sc335' href='#sc335' data-uid='dhp335'>SC 335</a>Com la mala herba regada per la pluja<br>
creix el neguit de qui es deixa conquerir<br>
pel desig del món que es reprodueix, enganxós.</p>
<p><a class='ref sc' id='sc336' href='#sc336' data-uid='dhp336'>SC 336</a>Però els neguits cauen<br>
com les gotes d’aigua del lotus,<br>
per a qui conquereix el desig del món<br>
que es reprodueix i és difícil de superar.</p>
<p><a class='ref sc' id='sc337' href='#sc337' data-uid='dhp337'>SC 337</a>Aquest bon consell us dono<br>
als que esteu aquí reunits:<br>
Talleu la rel del desig<br>
com el recolector de vetiver talla l’herba,<br>
que Mara no se us enganxi un cop i un altre<br>
com la corretjola a la canya.</p>
<p><a class='ref sc' id='sc338' href='#sc338' data-uid='dhp338'>SC 338</a>Així com l’arbre tallat torna a brotar<br>
si té la rel intacta i forta,<br>
si no s’elimina la propensió al desig,<br>
retorna un cop i un altre el sofriment.</p>
<p><a class='ref sc' id='sc339' href='#sc339' data-uid='dhp339'>SC 339</a>Els pensaments plens de passió<br>
s’enduen aquell que no hi veu bé<br>
amb les trenta-sis poderoses tiges<br>
que arrosseguen la ment.</p>
<p><a class='ref sc' id='sc340' href='#sc340' data-uid='dhp340'>SC 340</a>Les tiges s’escampen pertot,<br>
l’heura que ha brotat roman,<br>
quan vegeu que l’heura neix,<br>
talleu-ne la rel amb seny.</p>
<p><a class='ref sc' id='sc341' href='#sc341' data-uid='dhp341'>SC 341</a>La gent tenen pensaments<br>
fugissers i agafadissos,<br>
els homes volen el bé<br>
i estan subjectes al que els plau,<br>
certament han de passar<br>
pel naixement i la vellesa.</p>
<p><a class='ref sc' id='sc342' href='#sc342' data-uid='dhp342'>SC 342</a>Els homes, perseguits pel desig,<br>
serpentegen com la llebre encerclada,<br>
amb ganes d’agafar-se a un lloc segur,<br>
troben sofriment un cop i un altre,<br>
molt de temps…</p>
<p><a class='ref sc' id='sc343' href='#sc343' data-uid='dhp343'>SC 343</a>Els homes, perseguits pel desig,<br>
serpentegen com la llebre encerclada,<br>
per tant, que faci fora el desig<br>
el monjo que es vol desapassionar.</p>
<p><a class='ref sc' id='sc344' href='#sc344' data-uid='dhp344'>SC 344</a>Mireu aquest home! És lliure<br>
i corre a empresonar-se;<br>
satisfet, és atret pel desig;<br>
alliberat del desig, hi torna a córrer.</p>
<p><a class='ref sc' id='sc345' href='#sc345' data-uid='dhp345'>SC 345</a>No és forta la cadena de ferro,<br>
diuen els savis,<br>
ni la de fusta ni la de corda,<br>
la preocupació excessiva<br>
per les pedres precioses,<br>
les joies, els fills i les dones,<br>
és una cadena forta,<br>
diuen els savis,<br>
és pesat i difícil alliberar-se’n<br>
si hom és feble.</p>
<p><a class='ref sc' id='sc346' href='#sc346' data-uid='dhp346'>SC 346</a>Tallant aquesta cadena,<br>
deixen la llar els que no s’hi fixen<br>
i abandonen els plaers del consumisme.</p>
<p><a class='ref sc' id='sc347' href='#sc347' data-uid='dhp347'>SC 347</a>Els apassionats segueixen el fil<br>
que ell mateixos han teixit<br>
com l’aranya a la teranyina.</p>
<p><a class='ref sc' id='sc348' href='#sc348' data-uid='dhp348'>SC 348</a>Tallant aquesta cadena,<br>
deixen la llar els que no s’hi fixen<br>
i abandonen tot sofriment.</p>
<p><a class='ref sc' id='sc349' href='#sc349' data-uid='dhp349'>SC 349</a>Deixa el que ha passat, deixa el que vindrà,<br>
deixa el que hi ha al mig;<br>
tu que vas més enllà de la repetició,<br>
amb la ment sempre lliure<br>
no passaràs de nou pel naixement i la vellesa.</p>
<p><a class='ref sc' id='sc350' href='#sc350' data-uid='dhp350'>SC 350</a>En l’home de pensa agitada,<br>
que té fortes passions i es deixa endur,<br>
el desig va creixent i forma una cadena.</p>
<p><a class='ref sc' id='sc351' href='#sc351' data-uid='dhp351'>SC 351</a>Aquell que s’habitua a la calma del pensament<br>
i, sempre atent, pensa en l’inconvenient,<br>
aquest sí que arribarà al final,<br>
aquest tallarà la cadena de Mara.</p>
<p><a class='ref sc' id='sc352' href='#sc352' data-uid='dhp352'>SC 352</a>Aquell que ha aconseguit l’objectiu,<br>
no té por,<br>
ha calmat el desig,<br>
no té defecte,<br>
i ha eliminat el dard de l’existència,<br>
es troba en el seu últim cos.</p>
<p><a class='ref sc' id='sc353' href='#sc353' data-uid='dhp353'>SC 353</a>Aquell que no desitja,<br>
no roba,<br>
és expert en les paraules i el seu significat,<br>
coneix la unió de les lletres,<br>
quina va abans i quina després,<br>
hom diu que es troba en el seu últim cos<br>
i és home de gran discerniment,<br>
conqueridor de tot,<br>
coneixedor de tot,<br>
no tocat per cap cosa,<br>
obert a tot, alliberat!</p>
<p><a class='ref sc' id='sc354' href='#sc354' data-uid='dhp354'>SC 354</a>El do de la veritat supera tot do,<br>
el gust de la veritat supera tot gust,<br>
el goig de la veritat supera tot goig,<br>
el final del desig venç tot sofriment.</p>
<p><a class='ref sc' id='sc355' href='#sc355' data-uid='dhp355'>SC 355</a>Les possessions destrueixen qui no té seny,<br>
però no aquell que aspira a una altra cosa,<br>
amb el desig de possessions<br>
qui no té seny es perjudica a si mateix.</p>
<p><a class='ref sc' id='sc356' href='#sc356' data-uid='dhp356'>SC 356</a>L’herba perjudica els camps,<br>
la cobejança perjudica aquesta generació,<br>
per això és profitós donar<br>
als que ja no cobegen.</p>
<p><a class='ref sc' id='sc357' href='#sc357' data-uid='dhp357'>SC 357</a>L’herba perjudica els camps,<br>
l’odi perjudica aquesta generació,<br>
per això és profitós donar<br>
als que ja no odien.</p>
<p><a class='ref sc' id='sc358' href='#sc358' data-uid='dhp358'>SC 358</a>L’herba perjudica els camps,<br>
la ignorància perjudica aquesta generació,<br>
per això és profitós donar<br>
als que ja no ignoren.</p>
<p><a class='ref sc' id='sc359' href='#sc359' data-uid='dhp359'>SC 359</a>L’herba perjudica els camps,<br>
el desig perjudica aquesta generació,<br>
per això és profitós donar<br>
als que ja no desitgen.</p>
</blockquote>
<h2>25. Capítol del monjo</h2>
<blockquote class='gatha'>
<p><a class='ref sc' id='sc360' href='#sc360' data-uid='dhp360'>SC 360</a>Contenir l’ull és bo,<br>
bo és contenir l’orella,<br>
contenir l’olfacte és bo,<br>
bo és contenir la llengua.</p>
<p><a class='ref sc' id='sc361' href='#sc361' data-uid='dhp361'>SC 361</a>Contenir el cos és bo,<br>
bo és contenir la veu,<br>
contenir la ment és bo,<br>
bo és contenir-se en tot;<br>
el monjo que es conté en tot<br>
s’allibera de tot sofriment.</p>
<p><a class='ref sc' id='sc362' href='#sc362' data-uid='dhp362'>SC 362</a>Controlat en les mans,<br>
controlat en els peus,<br>
controlat en la paraula,<br>
perfectament controlat,<br>
introspectiu i recollit,<br>
sol i content,<br>
l’anomenen “monjo”.</p>
<p><a class='ref sc' id='sc363' href='#sc363' data-uid='dhp363'>SC 363</a>Si el monjo controla la boca,<br>
parla sàviament i no discuteix,<br>
il·lustra els mots i el seu significat,<br>
dolç és el seu parlar.</p>
<p><a class='ref sc' id='sc364' href='#sc364' data-uid='dhp364'>SC 364</a>El monjo que viu la doctrina,<br>
en gaudeix, la medita<br>
i la recorda constantment,<br>
no se separa de la doctrina veritable.</p>
<p><a class='ref sc' id='sc365' href='#sc365' data-uid='dhp365'>SC 365</a>Que no menyspreï el que li donen<br>
ni tingui enveja dels altres;<br>
el monjo que enveja els altres<br>
perd la concentració.</p>
<p><a class='ref sc' id='sc366' href='#sc366' data-uid='dhp366'>SC 366</a>Els déus lloen aquell que fa vida pura<br>
i és incansable,<br>
si no menysprea el que li donen,<br>
encara que sigui poc.</p>
<p><a class='ref sc' id='sc367' href='#sc367' data-uid='dhp367'>SC 367</a>Qui no té cap possessió<br>
ni material ni mental,<br>
i no es lamenta pel que no és,<br>
aquest certament s’anomena monjo.</p>
<p><a class='ref sc' id='sc368' href='#sc368' data-uid='dhp368'>SC 368</a>El monjo que viu benvolent<br>
i alegre en l’ensenyament del Despert,<br>
troba la pau i el gaudi<br>
de les emocions en calma.</p>
<p><a class='ref sc' id='sc369' href='#sc369' data-uid='dhp369'>SC 369</a>Buida aquesta nau, oh monjo!,<br>
buida t’anirà lleugera:<br>
talla atracció i aversió,<br>
i arribaràs a la pau.</p>
<p><a class='ref sc' id='sc370' href='#sc370' data-uid='dhp370'>SC 370</a>Talla cinc coses, deixa cinc coses,<br>
i desenvolupa’n cinc del tot;<br>
el monjo que les ha superat totes cinc<br>
es diu que ha travessat el corrent.</p>
<p><a class='ref sc' id='sc371' href='#sc371' data-uid='dhp371'>SC 371</a>Medita, oh monjo!, no et distreguis,<br>
que els plaers no et facin perdre el cap;<br>
si, negligent, t’empasses la bola de foc,<br>
hauràs de cridar “quin mal!”.</p>
<p><a class='ref sc' id='sc372' href='#sc372' data-uid='dhp372'>SC 372</a>No està en calma qui no comprèn,<br>
ni comprèn qui no està en calma,<br>
qui està en calma i comprèn<br>
ja és a prop de l’estat de pau.</p>
<p><a class='ref sc' id='sc373' href='#sc373' data-uid='dhp373'>SC 373</a>El monjo que, en un espai obert,<br>
medita amb la ment calmada,<br>
és feliç com els déus<br>
perquè veu la realitat correctament.</p>
<p><a class='ref sc' id='sc374' href='#sc374' data-uid='dhp374'>SC 374</a>A mesura que comprèn<br>
que les coses arriben i passen<br>
obté joia i alegria,<br>
aquesta és la immortalitat dels savis.</p>
<p><a class='ref sc' id='sc375' href='#sc375' data-uid='dhp375'>SC 375</a>Amb això comença a créixer<br>
la saviesa del monjo:<br>
control dels sentits,<br>
contentament,<br>
contenció disciplinada<br>
i la bella companyia<br>
d’amics purs, infatigables.</p>
<p><a class='ref sc' id='sc376' href='#sc376' data-uid='dhp376'>SC 376</a>Si s’avesa a compartir<br>
i es hàbil en la conducta,<br>
aleshores, ple de joia,<br>
posarà fi al sofriment.</p>
<p><a class='ref sc' id='sc377' href='#sc377' data-uid='dhp377'>SC 377</a>Igual que el llessamí<br>
deixa anar les flors seques<br>
així mateix, oh monjos!,<br>
deixeu anar l’afecció i l’aversió.</p>
<p><a class='ref sc' id='sc378' href='#sc378' data-uid='dhp378'>SC 378</a>El monjo que té el cos en calma,<br>
la paraula en calma,<br>
la ment en calma,<br>
que està ben centrat<br>
i ha deixat l’esquer del món,<br>
l’anomenen “pacífic”.</p>
<p><a class='ref sc' id='sc379' href='#sc379' data-uid='dhp379'>SC 379</a>Hom s’ha d’automotivar,<br>
hom s’ha d’autocorregir,<br>
si, atent, tens cura de tu mateix,<br>
viuràs feliç, oh monjo!</p>
<p><a class='ref sc' id='sc380' href='#sc380' data-uid='dhp380'>SC 380</a>Cadascú és el seu propi protector,<br>
cadascú fa el seu destí;<br>
disciplina’t a tu mateix,<br>
com el mercader entrena un bon cavall.</p>
<p><a class='ref sc' id='sc381' href='#sc381' data-uid='dhp381'>SC 381</a>El monjo que està ple de joia,<br>
i és feliç en l’ensenyament del Despert,<br>
troba la pau i el gaudi<br>
de les emocions en calma.</p>
<p><a class='ref sc' id='sc382' href='#sc382' data-uid='dhp382'>SC 382</a>El jove monjo que està unit<br>
a l’ensenyament del Despert,<br>
il·lumina aquest món<br>
com la lluna quan els núvols s’esvaeixen.</p>
</blockquote>
<h2>26. Capítol de la noblesa</h2>
<blockquote class='gatha'>
<p><a class='ref sc' id='sc383' href='#sc383' data-uid='dhp383'>SC 383</a>Passa el corrent i travessa,<br>
allunya els plaers dels sentits,<br>
observa com fineixen les emocions<br>
i sigues conscient, oh home noble!</p>
<p><a class='ref sc' id='sc384' href='#sc384' data-uid='dhp384'>SC 384</a>Quan l’home noble ha superat<br>
els conceptes oposats,<br>
tots els lligams desapareixen<br>
per a ell, i ho sap.</p>
<p><a class='ref sc' id='sc385' href='#sc385' data-uid='dhp385'>SC 385</a>Aquell per a qui no hi ha unió<br>
ni separació d’això i allò,<br>
que no té temença i és lliure,<br>
d’aquest en dic “home noble”.</p>
<p><a class='ref sc' id='sc386' href='#sc386' data-uid='dhp386'>SC 386</a>El meditador que seu desempolsegat,<br>
que no té addiccions i ha fet el que s’ha de fer,<br>
que ha assolit l’objectiu final,<br>
d’aquest en dic “home noble”.</p>
<p><a class='ref sc' id='sc387' href='#sc387' data-uid='dhp387'>SC 387</a>De dia el sol llueix,<br>
de nit brilla la lluna,<br>
el guerrer armat refulgeix,<br>
el brahman crema meditant,<br>
però tant de dia com de nit<br>
l’home despert està il·luminat.</p>
<p><a class='ref sc' id='sc388' href='#sc388' data-uid='dhp388'>SC 388</a>L’home noble que ha expulsat el mal,<br>
per l’equanimitat se l’anomena “calmat”;<br>
i com que ha fet fora la impuresa<br>
per això se l’anomena “pur”.</p>
<p><a class='ref sc' id='sc389' href='#sc389' data-uid='dhp389'>SC 389</a>Que ningú no faci mal a un home noble,<br>
i que l’home noble no se’n revengi;<br>
ai de qui faci mal a un home noble,<br>
ai d’aquell que se’n revengi!</p>
<p><a class='ref sc' id='sc390' href='#sc390' data-uid='dhp390'>SC 390</a>No hi ha res millor per a l’home noble<br>
que retreure la ment d’allò que vol;<br>
a mesura que l’agressivitat es fa enrere,<br>
el sofriment es va calmant.</p>
<p><a class='ref sc' id='sc391' href='#sc391' data-uid='dhp391'>SC 391</a>D’aquell que no fa accions nocives<br>
ni amb el cos,<br>
ni amb la paraula,<br>
ni amb la ment,<br>
dominat en els tres aspectes,<br>
d’aquest en dic “home noble”.</p>
<p><a class='ref sc' id='sc392' href='#sc392' data-uid='dhp392'>SC 392</a>Aquell de qui hom aprèn la doctrina<br>
que ha ensenyat el que està ben despert<br>
cal reverenciar-lo com cal<br>
—com el brahman adora el foc.</p>
<p><a class='ref sc' id='sc393' href='#sc393' data-uid='dhp393'>SC 393</a>Ni les trenes, ni la família,<br>
ni el naixement fan l’home noble,<br>
aquell que és sincer i lleial<br>
és un home noble i pur.</p>
<p><a class='ref sc' id='sc394' href='#sc394' data-uid='dhp394'>SC 394</a>Què en faràs de les trenes, ximplet,<br>
i de la pell de cabra, què en faràs?<br>
Pretens podar des de fora<br>
la bardissa que et creix a dintre?</p>
<p><a class='ref sc' id='sc395' href='#sc395' data-uid='dhp395'>SC 395</a>Del que porta la roba empolsinada,<br>
magre i amb les venes marcades,<br>
que medita sol al bosc,<br>
d’aquest en dic “home noble”.</p>
<p><a class='ref sc' id='sc396' href='#sc396' data-uid='dhp396'>SC 396</a>De qui nascut del ventre d’una mare,<br>
per molt que es faci dir “senyor”<br>
i tingui possessions,<br>
no en dic “home noble”;<br>
del que no té res i res no pren,<br>
d’aquest en dic “home noble”.</p>
<p><a class='ref sc' id='sc397' href='#sc397' data-uid='dhp397'>SC 397</a>Del que ha tallat tota seguretat<br>
i tot i això no tremola,<br>
el que ha superat la dependència i és lliure,<br>
d’aquest en dic “home noble”.</p>
<p><a class='ref sc' id='sc398' href='#sc398' data-uid='dhp398'>SC 398</a>Del que ha tallat nusos i corretges,<br>
regnes i brides,<br>
el que ha aixecat la balda i està despert,<br>
d’aquest en dic “home noble”.</p>
<p><a class='ref sc' id='sc399' href='#sc399' data-uid='dhp399'>SC 399</a>D’aquell que sense irar-se<br>
suporta l’insult, l’abús i l’agressió,<br>
perquè va ben armat<br>
amb la força de la paciència,<br>
d’aquest en dic “home noble”.</p>
<p><a class='ref sc' id='sc400' href='#sc400' data-uid='dhp400'>SC 400</a>Del que no té ira, és lleial,<br>
de conducta virtuosa i moderada,<br>
el que està dominat i es troba<br>
en l’últim cos,<br>
d’aquest en dic “home noble”.</p>
<p><a class='ref sc' id='sc401' href='#sc401' data-uid='dhp401'>SC 401</a>Com l’aigua d’una fulla de lotus,<br>
com el gra de mostassa del cap de l’agulla,<br>
del que deixa lliscar els objectes dels sentits,<br>
d’aquest en dic “home noble”.</p>
<p><a class='ref sc' id='sc402' href='#sc402' data-uid='dhp402'>SC 402</a>D’aquell que coneix per si mateix<br>
la fi del sofriment aquí i ara,<br>
que ha deixat la càrrega i és lliure,<br>
d’aquest en dic “home noble”.</p>
<p><a class='ref sc' id='sc403' href='#sc403' data-uid='dhp403'>SC 403</a>De l’assenyat, de profunda intel·ligència,<br>
que sap distingir el camí del no camí,<br>
que ha obtingut l’objectiu últim,<br>
d’aquest en dic “home noble”.</p>
<p><a class='ref sc' id='sc404' href='#sc404' data-uid='dhp404'>SC 404</a>D’aquell que no fa vida domèstica<br>
ni tampoc amb els sense-llar,<br>
mendicant i de poques necessitats,<br>
d’aquest en dic “home noble”.</p>
<p><a class='ref sc' id='sc405' href='#sc405' data-uid='dhp405'>SC 405</a>Del que ha deposat les armes<br>
i no fa mal ni deixa fer-ne<br>
als éssers dèbils ni als forts,<br>
d’aquest en dic “home noble”.</p>
<p><a class='ref sc' id='sc406' href='#sc406' data-uid='dhp406'>SC 406</a>Del que és amable entre els hostils,<br>
pacífic entre els violents,<br>
i entre els que prenen no pren,<br>
d’aquest en dic “home noble”.</p>
<p><a class='ref sc' id='sc407' href='#sc407' data-uid='dhp407'>SC 407</a>D’aquell que ha deixat anar<br>
afecció i aversió,<br>
orgull i pretensió,<br>
com el gra de mostrassa llisca<br>
del cap d’una agulla,<br>
d’aquest en dic “home noble”.</p>
<p><a class='ref sc' id='sc408' href='#sc408' data-uid='dhp408'>SC 408</a>Del que profereix paraules veritables,<br>
útils i respectuoses,<br>
que no ofenen ningú,<br>
d’aquest en dic “home noble”.</p>
<p><a class='ref sc' id='sc409' href='#sc409' data-uid='dhp409'>SC 409</a>D’aquell que no pren res,<br>
ni llarg ni curt,<br>
ni gran ni petit,<br>
ni bell ni lleig,<br>
d’aquest en dic “home noble”.</p>
<p><a class='ref sc' id='sc410' href='#sc410' data-uid='dhp410'>SC 410</a>Del que no té desitjos<br>
d’aquest món ni de l’altre,<br>
no es recolza enlloc i és lliure,<br>
d’aquest en dic “home noble”.</p>
<p><a class='ref sc' id='sc411' href='#sc411' data-uid='dhp411'>SC 411</a>Del que no necessita suport,<br>
no dubta del que sap,<br>
i està immers en l’immortal,<br>
d’aquest en dic “home noble”.</p>
<p><a class='ref sc' id='sc412' href='#sc412' data-uid='dhp412'>SC 412</a>D’aquell que a qui ja no atreuen<br>
ni mèrit i demèrit,<br>
content, desempolsinat, pur,<br>
d’aquest en dic “home noble”.</p>
<p><a class='ref sc' id='sc413' href='#sc413' data-uid='dhp413'>SC 413</a>Del que és brillant i serè,<br>
com la lluna pura i sense màcula,<br>
i ha eliminat els volers,<br>
d’aquest en dic “home noble”.</p>
<p><a class='ref sc' id='sc414' href='#sc414' data-uid='dhp414'>SC 414</a>Del que ha superat aquest cercle viciós<br>
i ple de fang, que fa de mal caminar,<br>
del que ha travessat, ha anat més enllà<br>
i està tranquil, sense desitjos ni afanys,<br>
apagat com el foc sense llenya,<br>
d’aquest en dic “home noble”.</p>
<p><a class='ref sc' id='sc415' href='#sc415' data-uid='dhp415'>SC 415</a>Del que renuncia al consum ara mateix,<br>
va d’un lloc a l’altre sense llar<br>
i no deixa créixer en ell els desitjos,<br>
d’aquest en dic “home noble”.</p>
<p><a class='ref sc' id='sc416' href='#sc416' data-uid='dhp416'>SC 416</a>D’aquell que renuncia a la set ara mateix,<br>
va d’un lloc a l’altre sense llar,<br>
i no deixa créixer en ell els desitjos,<br>
d’aquest en dic “home noble”.</p>
<p><a class='ref sc' id='sc417' href='#sc417' data-uid='dhp417'>SC 417</a>Del que ha deixat les obligacions humanes<br>
i ha transcendit les obligacions divines,<br>
lliure de tota obligació,<br>
d’aquest en dic “home noble”.</p>
<p><a class='ref sc' id='sc418' href='#sc418' data-uid='dhp418'>SC 418</a>Del que ha deixat enrere voler i rebuig,<br>
indiferent, independent,<br>
de l’heroi conqueridor de tots els mons,<br>
d’aquest en dic “home noble”.</p>
<p><a class='ref sc' id='sc419' href='#sc419' data-uid='dhp419'>SC 419</a>Del que sap bé com els éssers cauen<br>
i s’aixequen de nou,<br>
deslligat, feliç i despert,<br>
d‘aquest en dic “home noble”.</p>
<p><a class='ref sc' id='sc420' href='#sc420' data-uid='dhp420'>SC 420</a>D’aquell que no saben on va<br>
ni déus, ni àngels, ni homes,<br>
que no té addiccions ni enemics,<br>
d’aquest en dic “home noble”.</p>
<p><a class='ref sc' id='sc421' href='#sc421' data-uid='dhp421'>SC 421</a>Del que no té res darrere,<br>
ni més enllà, ni aquí,<br>
del que no té res i res no pren,<br>
d’aquest en dic “home noble”.</p>
<p><a class='ref sc' id='sc422' href='#sc422' data-uid='dhp422'>SC 422</a>De l’heroi distingit i fort,<br>
del gran savi victoriós,<br>
del nedador despert,<br>
del que no té desitjos,<br>
d’aquest en dic “home noble”.</p>
<p><a class='ref sc' id='sc423' href='#sc423' data-uid='dhp423'>SC 423</a>Del que ha entès l’estat anterior<br>
i veu el cel i l’infern,<br>
del silenciós ple de coneixement<br>
del que ha assolit la fi dels naixements,<br>
del que ha aturat tot el que es pot aturar,<br>
d’aquest en dic “home noble”.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
