<!DOCTYPE html>
<html>
<head>
<meta charset='UTF-8'>
<meta name='author' content='KB'>
<title></title>
</head>
<body>
<article id='mn81' lang='sk'>
<header>
<ul>
<li class='nikaya'>Madžima Nikája</li>
</ul>
<h1 class='sutta'>81. Ghaṭikāra, hrnčiar</h1>
</header>
<p>Tak som počul. Kedysi Buddha putoval s veľkou mníšskou Saṅghou v krajine Kosala. Zrazu na jednom mieste zišiel z cesty a usmial sa.</p>
<p>Vtedy si ctihodný Ānanda pomyslel: „Prečo sa Buddha usmial? Tathāgatovia sa nikdy neusmievajú bez dôvodu.“</p>
<p>Ānanda vstal, napravil si plášť, zdvihol spojené dlane smerom k Buddhovi a opýtal sa ho: „Aký je ten dôvod, že sa vznešený usmial? Tathāgatovia sa predsa nikdy bezdôvodne neusmievajú.“</p>
<p>„Kedysi dávno, Ānanda, sa neďaleko odtiaľto nachádzalo živé a prosperujúce obchodné mestečko zvané Vebhaliṅga. A práve tu, podporovaný miestnym ľudom, žil vznešený Kassapa, požehnaný a dokonale prebudený Buddha. Na tomto mieste stál jeho kláštor, kde viedol spoločenstvo mníchov a mníšiek.“</p>
<p>Ctihodný Ānanda zložil na štvormo svoje vonkajšie rúcho, položil ho na zem a povedal ctihodnému: „Tak nech si tu vznešený sadne a tento kúsok zeme bude sídlom oboch dokonalých a úplne prebudených Buddhov. “ Vznešený si sadol na prichystané miesto a obrátil sa k ctihodnému Ānandovi:</p>
<p>„Kedysi dávno, Ānanda, sa neďaleko odtiaľto nachádzalo živé a prosperujúce obchodné mestečko zvané Vebhaliṅga. A práve tu, podporovaný miestnym ľudom, žil vznešený Kassapa, požehnaný a dokonale prebudený Buddha. Na tomto mieste stál jeho kláštor, kde viedol spoločenstvo mníchov a mníšiek.“</p>
<p>Vo Vebhaliṅgu mal Buddha Kassapa svojho hlavného podporovateľa a žiaka. Bol to hrnčiar menom Ghaṭīkāra. A Ghaṭīkāra mal blízkeho priateľa – mladého brahmánskeho študenta menom Jotipāla. Raz Ghaṭīkāra navrhol Jotipālovi: „Priateľu, poďme navštíviť požehnaného Kassapu, dokonalého, úplne prebudeného Buddhu. Je dobré vidieť požehnaného.”</p>
<p>Keď to povedal, Jotipāla mu odpovedal: „Dosť, drahý priateľu. Aký je z toho osoh vidieť tohoto vystrihaného falošného askéta? “</p>
<p>A druhý a tretí raz hrnčiar Ghaṭīkāra oslovil Jotipālu: „Drahý Jotipāla, poďme navštíviť požehnaného Kassapu, dokonalého a úplne prebudeného Buddhu. Je dobré vidieť požehnaného.”</p>
<p>No aj tretí raz, mu Jotipāla odpovedal: „Dosť, drahý priateľu. Ak je z toho osoh vidieť tohoto vystrihaného falošného askéta? “</p>
<p>„Tak dobre, priateľ Jotipāla, vezmime si mydlový prášok na kúpanie a poďme sa k rieke okúpať.</p>
<p>„Dobre,” odpovedal Jotipāla.</p>
<p>A tak sa hrnčiar Ghaṭīkāra a mladý Jotipāla šli k rieke okúpať. A tam mu Ghaṭīkāra znovu hovorí: „Drahý Jotipāla, teraz sme blízko kláštora požehnaného Kassapu. Bolo by dobré vidieť ho.” No</p>
<p>Jotipāla mu odpovedal: „Dosť, drahý priateľu. Aký je z toho osoh vidieť tohoto vystrihaného falošného askéta? “</p>
<p>A druhý a tretí raz hrnčiar Ghaṭīkāra oslovil Jotipālu: „Drahý Jotipāla, teraz sme blízko kláštora požehnaného Kassapu. Bolo by dobré vidieť ho.”</p>
<p>No aj tretí raz mu Jotipāla odpovedal: „Dosť, drahý priateľu. Aký je z toho osoh vidieť tohoto vystrihaného falošného askéta? “</p>
<p>Drahý Jotipāla, poďme navštíviť požehnaného Kassapu, dokonalého a úplne prebudeného Buddhu. Je dobré vidieť požehnaného.”</p>
<p>No Jotipāla mu odpovedá: „Dosť, drahý priateľu. Aký je z toho osoh vidieť tohoto vystrihaného falošného askéta? “</p>
<p>A vtedy schytil Ghaṭīkāra mladého Jotipālu za opasok a vraví: „Priateľ Jotipāla, teraz sme blízko kláštora požehnaného Kassapu. Bolo by dobré vidieť ho.”</p>
<p>Ale mladý brahman Jotipāla si uvoľnil opasok a odpovedal: „Dosť, priateľu! Aký je z toho osoh vidieť tohoto vystrihaného falošného askéta? “</p>
<p>A tak schytil Ghaṭīkāra mladého Jotipālu za jeho čerstvo umyté vlasy a vraví: „Priateľ Jotipāla, teraz sme blízko kláštora požehnaného Kassapu. Poďme navšťíviť požehnaného dokonalého a plne prebudeného Buddhu, ctihodného Kassapu. Bolo by dobré vidieť ho.”</p>
<p>Vtedy si mladý brahmán Jotipāla pomyslel: „Je neuveriteľné, ba až ohromujúce, že tento hrnčiar narodený v nižšej kaste, si dovoľuje chytiť má za čerstvo umyté vlasy.” A spýtal sa: „Naozaj to chceš hrotiť až takto? “</p>
<p>A Ghaṭīkāra zareagoval: „Áno priateľu, chcem. Lebo až tak je dôležité a dobré vidieť požehnaného.”</p>
<p>„Nuž, priateľu, pusti mi vlasy a pôjdeme,“ Jotipāla napokon odpovedal Ghaṭīkārovi.</p>
<p>A tak hrnčiar a mladý brahmánsky študent šli navštíviť ctihodného, ​​úplne prebudeného Buddhu Kassapu. Ghaṭīkāra sa požehnanému poklonil a posadil sa stranou, zatiaľ čo Jotipāla si s Buddhom vymenili pozdravy a potom si Jotipāla sadol stranou.</p>
<p>Ghaṭīkāra povedal Buddhovi Kassapovi: „Pane, toto je môj drahý priateľ Jotipāla, brahmánsky študent. Prosím, uč ho Dhammu.“ A vtedy ich Buddha poučil, presvedčil, povzbudil a potešil svojim prednesom Dhammy. Na záver obaja vstali zo sedadiel a predtým, než odišli zdvorilo sa uklonili a obišli Buddhu sprava.</p>
<p>Potom sa Jotipāla spýtal Ghaṭīkāru: „Teraz priateľu, keď si si vypočul Dhammu, prečo neopustíš svoj domov a nestaneš sa putujúcim mníchom?“</p>
<p>„Drahý priateľu, ty nevieš, že sa ešte starám o svojich slepých starých rodičov?“</p>
<p>„V tom prípade priateľu, ja sám opustím svoj domov a stanem sa putujúcim mníchom.“</p>
<p>A tak Ghaṭīkāra a Jotipāla opäť zašli k Buddhovi Kassapovi, uklonili sa a posadili stranou.</p>
<p>Ghaṭīkāra povedal Buddhovi Kassapovi: „Pane, toto je môj drahý priateľ Jotipāla, brahmánsky študent. Prosím ťa daj mu úvodné zasvätenie.“ A tak mladý brahmán Jotipāla prijal od vznešeného počiatočné kláštorné zasvätenie.</p>
<p>Zanedlho, dva týždne po Jotipālovom zasvätení, vydal sa Buddha Kassapa so svojou družinou do Varánasí. Keď tam dorazili, usadili sa v jeleňom parku v Isipatane, neďaleko Varánasí. Keď sa kráľ Kikī z rodu Kāsi dopočul, že sem prišiel ctihodný, nechal zapriahnuť niekoľkých slávnostných vozov a s veľkolepou kráľovskou honosnosťou vyrazil z Váránasí smerom na Isipatanu, aby navšívil Buddhu Kassapu. Keď už terén nedovolil viezť sa vozom, zosadol a ďalej sa za ctihodným vybral peši. Poklonil sa a posadil sa stranou. Buddha ho poučil, povzbudil, nadchol a potešil svojim prednesom Dhammy.</p>
<p>Potom spokojný kráľ prehlásil: Pane, prijali by ste na zajtra moje pozvanie na obed spolu s vašou mníšskou Sangou?” Buddha Kassapa mlčky prijal toto pozvanie.</p>
<p>Keď to kráľ videl, vstal, poklonil sa a pred odchodom úctivo obišiel ctihodného sprava. Nadránom nariadil kráľ uvariť vo svojom dome rôzne výživné a chutné jedlá – jemnú šafránovú ryžu s opatrne odstránenými čiernymi zrnami, ako aj rôzne chutné polievky a omáčky a včas informoval Buddhu Kassapu: „Ctihodný pane, jedlo je pripravené.“</p>
<p>To ráno sa Buddha Kassapa obliekol a s miskou a plášťom išiel spolu s komunitou mníchov do domu kráľa. Tu si všetci zasadli na pripravené miesta a kráľ Kikī osobne obsluhoval a plnil ich misky rôznymi lahodnými pokrmami.</p>
<p>Keď sa Buddha Kassapa nasýtil, umyl si ruky a misku, kráľ Kikī sa posadil stranou na nízke sedadlo a povedal: „Vážený pane, prijmite moje pozvanie a zostante vo Varanásí počas obdobia dažďov. Postaráme sa o vás aj o mníšsku Saṅghu.“</p>
<p>„Ďakujem drahý kráľ, ale už som prijal iné pozvanie.”</p>
<p>A po druhý a tretí raz kráľ Kikī ponúkal: „Vážený pane, prijmite moje pozvanie a zostante vo Varanásí počas obdobia dažďov. Postaráme sa o vás aj o mníšsku Saṅghu.“</p>
<p>„Ďakujem drahý kráľ, ale už som prijal iné pozvanie.“</p>
<p>A kráľ si pomyslel: „Buddha nesúhlasí s mojou ponukou usadiť sa vo Varánasí počas obdobia dažďov,“ a bol z toho smutný a rozladený. Ďalej sa Buddhu Kassapu spýtal: „Vážený pane, máte lepšieho podporovateľa ako som ja?“</p>
<p>„Drahý kráľ, vo Vebhaliṅgu žije hrnčiar menom Ghaṭīkāra. On je mojím hlavným podporovateľom. Vy, veľký kráľ, ste si mysleli: „Buddha nesúhlasí s mojou ponukou usadiť sa vo Varánasí počas obdobia dažďov a teraz ste z toho smutný a rozladený, ale hrnčiar Ghaṭīkāra by nebol taký.”</p>
<p>Ghaṭīkāra sa uchýlil k Buddhovi, Dhamme a Saṅghe. Zdržiava sa zabíjania živých bytostí, kradnutia, zmyslovej nestriedmosti, klamania a požívania alkoholických nápojov, ktoré zatemňujú myseľ. Jeho oddanosť Buddhovi, Dhamme a Saṅghe je založená na jeho vnútornej skúsenosti a jeho morálne vlastnosti si cenia ušlachtilí. Nepochybuje o pravde utrpenia, o pôvode utrpenia, o skončení utrpenia a o ceste vedúcej k ukončeniu utrpenia. Jedáva iba jedno jedlo denne, dodržiava sľub celibátu a je čestný a charakterný. Zanechal šperky, zlato a peniaze. Neťaží hlinu lopatou ani rukami, ale pripravuje nádoby a džbány iba z hliny, ktorú rozrušila rieka, alebo vyhrabali myši. Keď dokončí nádobu alebo džbán hovorí: „Ktokoľvek chcete nádobu alebo džbán, môžete mi tu nechať zabalený sézam, ryžu, fazuľu alebo šošovicu, a vezmite si, čo potrebujete.“ Opatruje svojich slepých starých rodičov a odkedy prekonal päť dolných prekážok, zrodí sa spontánne, uhasí svoje túžby, dosiahne Nibánu a už sa nikdy nenarodí.</p>
<p>Drahý kráľ, keď som pobýval neďaleko mestečka Vebhaliṅga, jedno ráno som sa obliekol, vzal som si misku a plášť, išiel som ku Ghaṭīkārovým rodičom a spýtal som sa ich: „Prepáčte, kam odišiel Bhaggava Ghaṭīkāra?“</p>
<p>„Vážený pane, váš podporovateľ nie je doma, no zoberte si ryžu z hrnca a omáčku z panvice a jedzte.“ Urobil som tak a odišiel som.</p>
<p>Keď sa Ghaṭīkāra vrátil, opýtal sa svojich rodičov: „Kto vzal z hrnca ryžu a omáčku z panvice, zjedol ju a odišiel?“</p>
<p>„Drahý synu, bol to Buddha Kassapa.“</p>
<p>A Ghaṭīkāra si pomyslel: „Ó, aké šťastie, aké obrovské šťastie, že mi Buddha Kassapa tak dôveruje.“ A radosť ho neopustila štrnásť dní a jeho rodičov týždeň.</p>
<p>Inokedy, drahý kráľ, keď som pobýval neďaleko tohoto mestečka, som sa jedno ráno obliekol, vzal som si misku a plášť, išiel som ku Ghaṭīkārovým rodičom a spýtal som sa ich: „Prepáčte, kam odišiel Bhaggava?“</p>
<p>„Vážený pane, váš podporovateľ nie je doma, no zoberte si kašu z hrnca a omáčku z panvice a jedzte.“ Urobil som tak a odišiel som.</p>
<p>Keď sa Ghaṭīkāra vrátil, opýtal sa svojich rodičov: „Kto vzal z hrnca kašu a omáčku z panvice, zjedol ju a odišiel?“</p>
<p>„Drahý synu, bol to Buddha Kassapa.“</p>
<p>A Ghaṭīkāra si pomyslel: „Ó, aké šťastie, aké obrovské šťastie, že mi Buddha Kassapa tak dôveruje.“ A radosť ho neopustila štrnásť dní a jeho rodičov týždeň.</p>
<p>Inokedy, keď som žil blízko Vebhaliṅgu, začala strecha na mojej chatke presakovať. Požiadal som mníchov:</p>
<p>„Choďte a doneste z Ghaṭīkārovho domu trochu slamy.“</p>
<p>Mnísi sa však vrátili a hovoria: „Ctihodný pane, Ghaṭīkāra nemá doma žiadnu slamu, no jeho šopa má slamennú strechu”.</p>
<p>“Tak prineste slamu z tej strechy.”Tak to urobili.</p>
<p>Vtedy sa Ghaṭīkārovi rodičia spýtali tých mníchom: “Kto to odnáša slamu zo strechy na šope?”</p>
<p>A oni odvetili: “To sme my mnísi, sestra. Strecha na Buddhovej chatke začala presakovať.”</p>
<p>“Tak si ju zoberte! Tak si ju zoberte, drahí!”</p>
<p>Potom prišiel k rodičom Ghaṭīkāra a opýtal sa: „Kto vzal slamu zo strechy na šope?“</p>
<p>„Drahý synu, boli to mnísi, pretože strecha na Buddhovej chatke presakuje.“</p>
<p>A Ghaṭīkāra si pomyslel: „Ó, aké šťastie, aké obrovské šťastie, že mi Buddha Kassapa tak dôveruje.“ A radosť ho neopustila štrnásť dní a jeho rodičov týždeň.</p>
<p>Hoci Ghaṭīkārova šopa zostala bez strechy tri mesiace, nespadla do nej ani kvapka dažďa. Tak, drahý kráľ, takýto je hrnčiar Ghaṭīkāra. “</p>
<p>A kráľ Kikī povedal: „Ó, aké to má hrnčiar Ghaṭīkāra šťastie, že mu Buddha Kassapa tak dôveruje.“</p>
<p>Potom kráľ Kikī poslal Ghaṭīkārovi približne päťsto vozov s lúpanou ryžou, jemnou šafránovou ryžou a primeraným množstvom surovín na omáčky. Jeden z kráľových služobníkov pristúpil bližšie ku Ghaṭīkārovi a povedal mu: „Vážený pane, týchto päťsto vozov s lúpanou ryžou, jemnou šafránovou ryžou a primeraným množstvom surovín na omáčky vám posliela kráľ Kikī. Prijmite to prosím.</p>
<p>No Ghaṭīkāra odpovedal: „Kráľ má veľa povinností a stále má čo robiť. Ja mám dosť jedla. Vráťte to kráľovi.“</p>
<p>„Drahý Ānanda, ty si teraz asi myslíš, že ten mladý brahmánsky študent Jotipāla bol niekto neznámy, ale nie je to tak. Tým študentom som bol v tej dobe ja.“</p>
<p>Tak to povedal Buddha a ctihodný Ānanda bol spokojný a šťastný po slovách, ktoré Buddha povedal.</p>
<footer>
<p>Translator: <span class='author'>KB</span>, <span class='publication-date'>2020</span>.</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
