<!DOCTYPE html>
<html>
<head>
<meta charset="UTF-8">
<meta name="author" content="Guy Eugène Dubois">
<title></title>
</head>
<body>
<div id="text" lang="nl">
<section class="sutta" id="iti94">
<article>
<div class="hgroup">
<p class="division">Itivuttaka</p>
<p class="subdivision">Suttas met drie Onderwerpen</p>
<h1>94. Onderzoek</h1>
</div>
<p>Zo is het gezegd door de <i lang="pli">Bhagavat</i>, door de Arahant. Zo heb ik het gehoord:</p>
<p>“Monniken, een bhikkhu moet de dingen die hij onderzoekt, zo onderzoeken dat zijn bewustzijn niet afgeleid is en niet verdeeld wordt over externe zaken. Innerlijk moet hij er op letten niet gefixeerd te zijn. Door verder naar niets te grijpen zal hij erin slagen om niet geagiteerd te worden.</p>
<p>Wanneer zijn bewustzijn niet afgeleid is, niet verdeeld wordt over externe zaken, innerlijk niet gefixeerd is en indien hij, door naar niets te grijpen, niet geagiteerd wordt, zal hij—in de toekomst—niet meer tot wedergeboorte komen, niet meer tot ouder worden, niet meer tot sterven. Dit maakt een einde aan zijn lijden.”</p>
<p>Dit is de betekenis van wat de <i lang="pli">Bhagavat</i> gezegd heeft. In verband hiermee zei Hij het volgende:</p>
<blockquote class="gatha">
<p>“Wanneer een monnik<br>
De zeven ketens heeft verbroken<br>
En de koord heeft doorgesneden,<br>
Eindigt zijn wandeling door de Geboorten.<br>
Op dat moment eindigt elk ‘worden’.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class="endsutta">Zo heb ik het gehoord.<br>
</article>
<aside id="metaarea">
<p>Vertaald uit het Pali door <span class="author">Guy Eugène Dubois</span></p>
<p>Het boek <cite class="book" translate="no">ITIVUTTAKA—ZO IS HET GEZEGD </cite> is verkrijgbaar voor download op <a href="http://samita.be/nl/media/books/">http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class="editor">Venerable Vimala</span>.</p>
</aside>
</section>
</div>
</body>
</html>
