<!DOCTYPE html>
<html>
<head>
<meta charset="UTF-8">
<meta name="author" content="Guy Eugène Dubois">
<title></title>
</head>
<body>
<div id="text" lang="nl">
<section class="sutta" id="dhp">
<article>
<div class="hgroup">
<p class="division">Khuddakanikāya</p>
<h1>Dhammapada</h1>
</div>
<h2>Dichotomieën</h2>
<blockquote class="gatha">
<p><a class="sc" data-uid="dhp1" id="1"></a>Alles wat we ervaren, wordt voorafgegaan door het denken;<br>[Alles wat we ervaren] heeft denken als hun leider.<br>Alles ontstaat uit gedachten.<br>Wie spreekt of handelt met onzuivere gedachten,<br>Zal achtervolgd worden door lijden,<br>Zoals het karrenwiel de hoef van het lastdier volgt.</p>
<p><a class="sc" data-uid="dhp2" id="2"></a>Alles wat we ervaren, wordt voorafgegaan door het denken;<br>[Alles wat we ervaren] heeft denken als hun leider.<br>Alles ontstaat uit gedachten.<br>Wie spreekt of handelt met zuivere gedachten,<br>Zal gevolgd worden door geluk,<br>Zoals de schaduw iemand nooit verlaat.</p>
<p><a class="sc" data-uid="dhp3" id="3"></a>“Hij beledigde mij ! Hij sloeg me !<br>Hij overwon me en beroofde me !”<br>Haat komt niet tot bedaren<br>In wie zo verbitterd is.</p>
<p><a class="sc" data-uid="dhp4" id="4"></a>“Hij beledigde mij ! Hij sloeg me !<br>Hij overwon me en beroofde me !”<br>Haat komt tot bedaren<br>In wie niet verbitterd is.</p>
<p><a class="sc" data-uid="dhp5" id="5"></a>Haat wordt in deze wereld nooit<br>Door haat gestild:<br>Énkel liefde stilt haat.<br>Dit is de natuurwet.</p>
<p><a class="sc" data-uid="dhp6" id="6"></a>Er zijn mensen die niet ten volle beseffen<br>Dat wij allen moeten sterven.<br>Zij die dit wél ten volle beseffen,<br>Leggen hun ruzies bij.</p>
<p><a class="sc" data-uid="dhp7" id="7"></a>Wie zich focust op aangename [zintuiglijke] dingen,<br>Zijn zintuigen niet in bedwang houdt;<br>Overdadig eet,<br>Vadsig is,<br>En geen energie bezit,<br>Zal door Mara overweldigd worden,<br>Net zoals de wind een zwakke boom velt.</p>
<p><a class="sc" data-uid="dhp8" id="8"></a>Wie zich niet focust op aangename [zintuiglijke] dingen,<br>Zijn zintuigen volledig in bedwang houdt;<br>Gematigd eet,<br>Vol vertrouwen is,<br>En vol van energie,<br>Zal niet door Mara overweldigd worden,<br>Net zomin als de wind een rotsachtig gebergte klein krijgt.</p>
<p><a class="sc" data-uid="dhp9" id="9"></a>Wie niet vrij is van bezoedelingen,<br>Ongetemd is<br>En de waarheid niet kent,<br>Maar toch het oranje gewaad [van monniken] draagt;<br>Is dit gewaad onwaardig.</p>
<p><a class="sc" data-uid="dhp10" id="10"></a>Wie vrij is van bezoedelingen,<br>Gevestigd in moreel gedrag;<br>Beheerst en waarheidsgetrouw;<br>Is het monnikengewaad waardig.</p>
<p><a class="sc" data-uid="dhp11" id="11"></a>Wie het onbelangrijke als essentieel beschouwt,<br>En het essentiële als onbelangrijk,<br>Zal nooit de essentie ontdekken:<br>Zijn intentie is fout.</p>
<p><a class="sc" data-uid="dhp12" id="12"></a>Wie het essentiële als de essentie beschouwt,<br>En het onbelangrijke als onbelangrijk,<br>Zal de essentie aanschouwen:<br>Zijn intentie is juist.</p>
<p><a class="sc" data-uid="dhp13" id="13"></a>Zoals de regen binnensijpelt<br>In een huis met een slecht gelegd dak,<br>Zo sijpelt zintuiglijk verlangen binnen in<br>Een niet-ontwikkelde geest.</p>
<p><a class="sc" data-uid="dhp14" id="14"></a>Zoals de regen niet binnensijpelt<br>In een huis met een goed gelegd dak,<br>Zo sijpelt zintuiglijk verlangen niet binnen in<br>Een goed ontwikkelde geest.</p>
<p><a class="sc" data-uid="dhp15" id="15"></a>Verdriet hier; verdriet na de dood:<br>De boosdoener treurt op beide plaatsen.<br>Hij is vol verdriet en vol ergernis,<br>Wanneer hij zijn eigen onheilzame handelingen beschouwt.</p>
<p><a class="sc" data-uid="dhp16" id="16"></a>Vreugde hier; vreugde na de dood:<br>De weldoener is op beide plaatsen blij.<br>Hij is vol vreugde en gelukkig,<br>Wanneer hij zijn eigen heilzame handelingen beschouwt.</p>
<p><a class="sc" data-uid="dhp17" id="17"></a>Gekweld hier; gekweld na de dood.<br>De boosdoener wordt gekweld op beide plaatsen:<br>Hij wordt gekweld door de gedachte<br>'Ik heb verkeerd gehandeld !'<br>Nadien wordt hij gekweld<br>Door een slechte wedergeboorte.</p>
<p><a class="sc" data-uid="dhp18" id="18"></a>Vreugde hier; vreugde na de dood,<br>De weldoener is vreugdevol op beide plaatsen:<br>Hij verheugt zich door de gedachte<br>'Ik heb goed gehandeld !'<br>Nadien verheugt hij zich<br>In een goede wedergeboorte.</p>
<p><a class="sc" data-uid="dhp19" id="19"></a>Wie veel heilige teksten reciteert<br>Maar er niet naar handelt<br>—Zulk beneveld man—<br>Is als een herder die andermans vee telt:<br>Hij zal niet genieten van de vruchten van het<br>Contemplatieve leven.</p>
<p><a class="sc" data-uid="dhp20" id="20"></a>Wie slechts zelden heilige teksten reciteert,<br>Maar overeenkomstig de Dhamma handelt—<br>Zulke yogi laat zintuiglijk verlangen, haat en illusie achter zich.<br>Met helder begrip.<br>Met een ontwikkelde geest.<br>Zich aan niets hechtend—niet in deze wereld, noch in de andere,<br>Zal hij genieten van de vruchten van het<br>Contemplatieve leven.</p>
</blockquote>
<h2>Waakzaamheid</h2>
<blockquote class="gatha">
<p><a class="sc" data-uid="dhp21" id="21"></a>Waakzaamheid is het pad naar het Doodloze;<br>Achteloosheid is het pad naar de dood.<br>De waakzamen sterven niet;<br>De achtelozen—hoewel ze leven—zijn als doden.</p>
<p><a class="sc" data-uid="dhp22" id="22"></a>De Wijzen die waakzaamheid<br>Ondubbelzinnig van achteloosheid onderscheiden,<br>Verheugen zich in [hun] waakzaamheid.<br>Zij verblijden zich in de omgeving van de Edelen.</p>
<p><a class="sc" data-uid="dhp23" id="23"></a>Door constant,<br>Niet aflatend,<br>Energiek,<br>Te mediteren,<br>Bereiken die Wijzen nibbana—<br>De onovertroffen bevrijding<br>Uit alles wat hen gevangen houdt.</p>
<p><a class="sc" data-uid="dhp24" id="24"></a>Wie onvermoeibaar streeft<br>En waakzaam is,<br>Wie zuiver en zorgvuldig handelt,<br>Wie zichzelf beheerst en overeenkomstig de Dhamma leeft:<br>Van zulke man groeit overal de faam.</p>
<p><a class="sc" data-uid="dhp25" id="25"></a>Door ijver en waakzaamheid,<br>Zelfbeheersing,<br>En onthouding,<br>Wordt de Wijze een eiland,<br>Dat geen enkele tsunami<br>Kan overspoelen.</p>
<p><a class="sc" data-uid="dhp26" id="26"></a>Dwaze, domme mensen<br>Leveren zich over aan achteloosheid.<br>De Wijze beschermt waakzaamheid<br>Als zijn hoogste goed.</p>
<p><a class="sc" data-uid="dhp27" id="27"></a>Geef niet toe aan achteloosheid.<br>Identificeer je niet met zintuiglijk genot.<br>Voorwaar:<br>Een waakzame yogi<br>[Gevestigd in meditatie]<br>Verwerft geluk in overvloed.</p>
<p><a class="sc" data-uid="dhp28" id="28"></a>Wanneer de Wijze achteloosheid<br>Door waakzaamheid verdrijft,<br>En zo de vesting van wijsheid beklimt,<br>Observeert hij laconiek de ellende van de mensheid.<br>Vanuit de hoogte kijkt de Wijze neer<br>Op de dwazen die zich in het dal bevinden.</p>
<p><a class="sc" data-uid="dhp29" id="29"></a>Waakzaam tussen de achtelozen,<br>Wakker tussen de slapenden,<br>Snelt de Wijze vooruit zoals een gezwind paard<br>Een loom exemplaar achter zich laat.</p>
<p><a class="sc" data-uid="dhp30" id="30"></a>Door waakzaamheid verwierf Indra<br>De heerschappij over de goden.<br>Waakzaamheid wordt [door de goden] steeds geprezen;<br>Achteloosheid altijd afgekeurd.</p>
<p><a class="sc" data-uid="dhp31" id="31"></a>De monnik, die zich toegewijd heeft aan waakzaamheid<br>En die het gevaar van achteloosheid ziet en vreest,<br>Snelt voort als een vuur<br>En verteert zowel de grote als de kleine ketens.</p>
<p><a class="sc" data-uid="dhp32" id="32"></a>De monnik, die zich toegewijd heeft aan waakzaamheid<br>En die het gevaar van achteloosheid ziet en vreest,<br>Kan niet terugvallen tot een lagere staat—<br>[Op deze manier] is hij nibbana nabij.</p>
</blockquote>
<h2>De geest</h2>
<blockquote class="gatha">
<p><a class="sc" data-uid="dhp33" id="33"></a>De onrustige, wispelturige geest<br>Valt moeilijk te bewaken en in toom te houden.<br>De Wijze maakt hem recht,<br>Zoals een pijlenmaker een pijl recht maakt.</p>
<p><a class="sc" data-uid="dhp34" id="34"></a>Zoals een vis, uit het water gehaald,<br>En op het droge geworpen:<br>Zo ook spartelt de geest,<br>Wanneer hij aan Mara’s rijk wil verzaken.</p>
<p><a class="sc" data-uid="dhp35" id="35"></a>Het is goed om de geest te temmen,<br>Die moeilijk te bemeesteren valt,<br>Snel is,<br>En naar het vervullen van al zijn verlangens neigt:<br>Een getemde geest brengt geluk.</p>
<p><a class="sc" data-uid="dhp36" id="36"></a>De geest is heel subtiel<br>En valt moeilijk volledig te begrijpen.<br>Hij neigt naar het vervullen van al zijn verlangens.<br>De Wijze zal zijn geest beschermen:<br>Een beschermde geest brengt geluk.</p>
<p><a class="sc" data-uid="dhp37" id="37"></a>Diegenen die de geest compleet beteugelen,<br>—Een geest die dwaalt en op zichzelf bestaat,<br>Vormloos is,<br>En verdoken zit als in een grot—<br>Bevrijden zich van de ketens van Mara.</p>
<p><a class="sc" data-uid="dhp38" id="38"></a>Iemand met een onstandvastige geest,<br>Die de ware Dhamma niet verstaat.<br>Die niet in kalmte gevestigd is,<br>Kan nooit in wijsheid groeien.</p>
<p><a class="sc" data-uid="dhp39" id="39"></a>Wiens geest vrij is van hartstocht,<br>Wiens geest niet verward is,<br>Wie het idee van 'goed' en 'kwaad' achter zich heeft gelaten,<br>En waakzaam is,<br>Hoeft geen angst te hebben.</p>
<p><a class="sc" data-uid="dhp40" id="40"></a>Wanneer je dit lichaam bekijkt<br>Als een [breekbare] kruik [van klei],<br>En deze geest als een stad,<br>Bevecht Mara dan met het zwaard van wijsheid.<br>En bescherm wat je veroverd hebt,<br>Zonder je er aan te hechten<br>(Zoals het hoort te zijn).</p>
<p><a class="sc" data-uid="dhp41" id="41"></a>Helaas !<br>Dit lichaam zal spoedig neerliggen op de aarde,<br>Weggeworpen,<br>Zonder bewustzijn,<br>Als een waardeloze boomtak.</p>
<p><a class="sc" data-uid="dhp42" id="42"></a>Wat een vijand aan een vijand kan aandoen,<br>Of een hater aan een hater:<br>Een slecht gerichte geest,<br>Kan bij iemand méér schade veroorzaken.</p>
<p><a class="sc" data-uid="dhp43" id="43"></a>Wat noch een moeder, noch een vader kan realiseren,<br>Evenmin als andere verwanten,<br>Een goed gerichte geest<br>Kan het veel beter (realiseren).</p>
</blockquote>
<h2>Bloemen</h2>
<blockquote class="gatha">
<p><a class="sc" data-uid="dhp44" id="44"></a>Wie zal de aarde, dit Yama-rijk,<br>En dit godenrijk overwinnen ?<br>Wie zal een goed onderwezen Dhamma-pad uitkiezen ?<br>—Zoals een ervaren [florist] een bloem selecteert<br>[Voor het maken van een guirlande].</p>
<p><a class="sc" data-uid="dhp45" id="45"></a>Een discipel [van de Boeddha] zal de aarde,<br>—Dit Yama-rijk en dit godenrijk—overwinnen.<br>Een discipel zal dit goed onderwezen Dhamma-pad uitkiezen.<br>—Zoals een ervaren [florist] een bloem selecteert<br>[Voor het maken van een guirlande].</p>
<p><a class="sc" data-uid="dhp46" id="46"></a>Wie dit lichaam als een zeepbel ziet,<br>Wie dit lichaam als een luchtspiegeling in zich heeft gerealiseerd,<br>Wie de met bloemen omkranste pijlpunten<br>Van Mara heeft afgesneden,<br>Maakt zichzelf onzichtbaar<br>Voor de Heerser over de Dood.</p>
<p><a class="sc" data-uid="dhp47" id="47"></a>De man die énkel bloemen plukt,<br>Met een geest vol van verlangen,<br>Wordt door de dood meegesleurd,<br>Zoals een ingeslapen dorp door een tsunami.</p>
<p><a class="sc" data-uid="dhp48" id="48"></a>De man die énkel bloemen plukt<br>Met een geest vol van verlangen,<br>Onverzadigbaar in zijn zintuiglijke begeerte,<br>Wordt door Mara overweldigd.</p>
<p><a class="sc" data-uid="dhp49" id="49"></a>Zoals een honingbij een bloem verlaat,<br>Nadat ze de nectar tot zich genomen heeft,<br>—Zonder kleur noch geur te kwetsen—<br>Op eenzelfde manier wandelt een Wijze<br>Door een dorp.</p>
<p><a class="sc" data-uid="dhp50" id="50"></a>Kijk niet naar slechte daden van anderen—<br>Naar wat de anderen hebben gedaan of niet gedaan.<br>Maar kijk vooral<br>Naar wat men zelf gedaan heeft en niet gedaan.</p>
<p><a class="sc" data-uid="dhp51" id="51"></a>Zoals een mooie bloem,<br>Die kleurig maar niet geurig is,<br>Zijn mooie woorden vruchteloos,<br>Indien men er niet naar handelt.</p>
<p><a class="sc" data-uid="dhp52" id="52"></a>Zoals een mooie bloem,<br>Die kleurig maar ook geurig is,<br>Zijn mooie woorden slechts vruchtbaar,<br>Indien men er naar handelt.</p>
<p><a class="sc" data-uid="dhp53" id="53"></a>Zoals men uit een hoop bloemen<br>Veel boeketten kan maken,<br>Zo kan, wie geboren is<br>En daardoor onderworpen aan de dood,<br>(Op dezelfde manier)<br>Veel goede daden verrichten.</p>
<p><a class="sc" data-uid="dhp54" id="54"></a>❜ De geur van bloemen —sandelhout, tagara en jasmijn—<br>Gaat niet in tegen de wind.<br>De geur van rechtschapenheid gaat in tegen de wind:<br>Een rechtschapen man verzadigt alle richtingen.</p>
<p><a class="sc" data-uid="dhp55" id="55"></a>Sandelhout of tagara,<br>Lotus en zelfs jasmijn:<br>Van al deze geuren<br>Is de geur van deugdzaamheid<br>De meest verheven.</p>
<p><a class="sc" data-uid="dhp56" id="56"></a>De geur van tagara en van sandelhout<br>Is slechts zwak (te ruiken),<br>Terwijl de geur van de deugdzamen<br>Zelfs de hoogste goden omcirkelt.</p>
<p><a class="sc" data-uid="dhp57" id="57"></a>Zij die begiftigd zijn met deugdzaamheid,<br>Een waakzaam leven leiden,<br>Bevrijd zijn door helder begrip—<br>Mara is hun spoor bijster.</p>
<p><a class="sc" data-uid="dhp58" id="58"></a>Zoals op een hoop achtergelaten vuilnis,<br>Langs de kant van een drukke weg,<br>Een lotus kan ontstaan—<br>Geurig en mooi…</p>
<p><a class="sc" data-uid="dhp59" id="59"></a>…Zo ook schittert<br>De discipel van de Volledig Ontwaakte,<br>Met wijsheid<br>Tussen het uitschot—<br>Tussen onwetende wereldlingen.</p>
</blockquote>
<h2>De dwazen</h2>
<blockquote class="gatha">
<p><a class="sc" data-uid="dhp60" id="60"></a>Lang duurt de nacht voor wie slapeloos is.<br>Lang is een mijl voor wie vermoeid is.<br>Lang duurt saṃsara voor de dwazen,<br>Die de ware Dhamma niet kennen.</p>
<p><a class="sc" data-uid="dhp61" id="61"></a>Wie op reis geen metgezel tegenkomt,<br>Die beter is dan hemzelf,<br>Of zijn gelijke is,<br>Moet resoluut alléén verder gaan:<br>Neem geen dwaas tot metgezel.</p>
<p><a class="sc" data-uid="dhp62" id="62"></a>De dwaas ergert zich:<br>’Ik heb zonen. Ik heb geld.’<br>Maar hij bezit niet eens zichzelf.<br>Waar komen dan zijn zonen vandaan ?<br>Waar komt dan zijn geld vandaan ?</p>
<p><a class="sc" data-uid="dhp63" id="63"></a>Een dwaas die zichzelf als een dwaas beschouwt,<br>Is hierdoor een wijs man.<br>Een dwaas die zichzelf als een Wijze beschouwt,<br>Kan hierdoor als dwaas bestempeld worden.</p>
<p><a class="sc" data-uid="dhp64" id="64"></a>Zelfs indien een dwaas zich zijn hele leven<br>Met een Wijze associeert,<br>Realiseert hij de Dhamma niet.<br>Zomin als een lepel de smaak van soep kent.</p>
<p><a class="sc" data-uid="dhp65" id="65"></a>Zelfs indien een intelligent man,<br>Slechts voor korte tijd in de nabijheid van een Wijze verblijft,<br>Realiseert hij de Dhamma.<br>Zoals de tong de smaak van soep kent.</p>
<p><a class="sc" data-uid="dhp66" id="66"></a>Dwazen handelen<br>Alsof ze hun eigen vijand zijn:<br>Zij begaan onheilzame daden,<br>Waarvan de vruchten bitter smaken.</p>
<p><a class="sc" data-uid="dhp67" id="67"></a>Een daad waar men spijt van krijgt,<br>—Waarvan een betraand gezicht<br>En huilen het gevolg zijn—<br>Is geen goede daad.</p>
<p><a class="sc" data-uid="dhp68" id="68"></a>❜ Een daad waar men geen spijt van krijgt,<br>—Waarvan blijdschap<br>En vreugde het gevolg zijn—<br>Is een goede daad.</p>
<p><a class="sc" data-uid="dhp69" id="69"></a>Zolang de slechte daad [nog] geen gevolg heeft,<br>Denkt de dwaas dat het honing is.<br>Maar wanneer de daad tot rijping komt,<br>Is lijden zijn deel.</p>
<p><a class="sc" data-uid="dhp70" id="70"></a>Zelfs al verhongert een dwaas zich maand na maand,<br>Door zich te voeden met behulp van<br>Het puntje van een grasspriet.<br>Hij is nog geen fractie waard,<br>Van degenen die de Dhamma volledig begrepen hebben.</p>
<p><a class="sc" data-uid="dhp71" id="71"></a>Een slechte daad komt niet meteen tot rijping,<br>Zoals melk ook niet meteen stremt.<br>Maar die daad volgt de dwaas en brandt in hem,<br>Zoals een vuur smeult onder de asse.</p>
<p><a class="sc" data-uid="dhp72" id="72"></a>Hetgeen de dwaas aan kennis vergaart,<br>Draagt énkel bij tot zijn ongeluk.<br>Het hypothekeert zijn toekomst,<br>En vernietigt zijn verstand.</p>
<p><a class="sc" data-uid="dhp73" id="73"></a>(De dwaas) wenst zichzelf:<br>Ontzag dat hij niet verdient;<br>Voorrang boven andere monniken;<br>Gezag over kloosters<br>En huldebetoon door lekenvolgelingen.</p>
<p><a class="sc" data-uid="dhp74" id="74"></a>'Laat de leken en de monniken in de waan,<br>Dat ik dit alléén gedaan heb.<br>En laat mij bepalen wat<br>Gedaan moet worden, en wat niet !’<br>Zó is de ambitie van de dwaas;<br>Wiens verlangens en trots aangroeien.</p>
<p><a class="sc" data-uid="dhp75" id="75"></a>Het ene pad leidt naar gewin,<br>Het andere voert naar nibbana.<br>Laat een monnik, een leerling van Boeddha,<br>Zich hiervan helder bewust zijn.<br>Laat hem zich niet wentelen in huldebetoon.<br>Laat hem [in plaats daarvan],<br>Afzondering beoefenen.</p>
</blockquote>
<h2>De wijzen</h2>
<blockquote class="gatha">
<p><a class="sc" data-uid="dhp76" id="76"></a>Wanneer iemand een wijs man ontmoet,<br>Die als een schattendelver naar zijn fouten speurt<br>En er zijn afkeuring over uitspreekt,<br>Dan moet hij zich met zulke Wijze associëren.<br>Wie dit doet, wordt daar beter van, niet slechter.</p>
<p><a class="sc" data-uid="dhp77" id="77"></a>Laat zulke Wijze je vermanen, je instrueren,<br>En je weghouden van slecht gedrag.<br>Zulke Muni is geliefd onder de waakzamen,<br>Ongeliefd bij de achtelozen.</p>
<p><a class="sc" data-uid="dhp78" id="78"></a>Ga niet om met slechte vrienden.<br>Verkeer niet tussen mensen van laag allooi.<br>Ga om met deugdzame vrienden.<br>Associeer je énkel met edele mensen.</p>
<p><a class="sc" data-uid="dhp79" id="79"></a>Wie zich verzadigt met de Dhamma slaapt gelukkig,<br>Met een pure, heldere geest.<br>De Wijze verheugt zich immer in de Dhamma,<br>Die door de Edelen onthuld werd.</p>
<p><a class="sc" data-uid="dhp80" id="80"></a>Irrigatiekanalen voeren het water af,<br>Pijlenmakers maken pijlen recht,<br>Timmerlui verbuigen het hout,<br>De Wijzen temmen zichzelf.</p>
<p><a class="sc" data-uid="dhp81" id="81"></a>Zoals een massieve rots<br>Niet door de wind bewogen wordt,<br>Zo ook blijven de Wijzen onberoerd<br>Voor kritiek en voor eerbetoon.</p>
<p><a class="sc" data-uid="dhp82" id="82"></a>De Wijzen, die naar de Dhamma luisteren,<br>Komen compleet tot rust—<br>Net zoals een diep meer,<br>Kalm en rustig is.</p>
<p><a class="sc" data-uid="dhp83" id="83"></a>De waakzamen streven niet naar zintuiglijk genot.<br>Zij wauwelen niet [over hun verlangen naar zintuiglijk genot].<br>Wanneer zij getroffen worden door geluk of pijn,<br>Zijn zij noch uitbundig, noch neerslachtig.</p>
<p><a class="sc" data-uid="dhp84" id="84"></a>Noch voor zichzelf,<br>Noch voor anderen,<br>Verlangt hij naar een zoon, naar rijkdom, of naar een koninkrijk.<br>Hij die deugdzaam is, wijs en rechtschapen,<br>Verlangt niet naar persoonlijk succes dat onrechtmatig bekomen is.</p>
<p><a class="sc" data-uid="dhp85" id="85"></a>Slechts weinigen<br>Bereiken de Andere Oever.<br>De meesten schuifelen slechts<br>Op en neer langs deze waterkant.</p>
<p><a class="sc" data-uid="dhp86" id="86"></a>Diegenen die volgens de Dhamma leven,<br>Zullen de andere oever bereiken,<br>Wanneer de Leer goed verkondigd werd.<br>Aartsmoeilijk is het om voorbij het dodenrijk te gaan.</p>
<p><a class="sc" data-uid="dhp87" id="87"></a>Door het onheilzame compleet achter zich te laten,<br>Ontwikkelt de Wijze het goede.<br>Door het huis te verlaten en de thuisloosheid in te trekken,<br>Vindt hij geluk in afzondering,<br>Waar geen plaats is voor zintuiglijk genot.</p>
<p><a class="sc" data-uid="dhp88" id="88"></a>Daar zal hij zijn geluk [moeten] zoeken,<br>Nadat hij alle zintuiglijke verlangens opgegeven heeft,<br>Evenals alle bezittingen.<br>De Wijze zal zich zélf zuiveren<br>Van alle bezoedelingen van de geest.</p>
<p><a class="sc" data-uid="dhp89" id="89"></a>Diegenen die de Factoren van Verlichting<br>In hun geest volledig ontwikkeld hebben;<br>Die vreugde scheppen in het loslaten van verlangen;<br>Die zonder hechting leven;<br>Die zich verheugen in de vernietiging van de kankers;<br>Die stralen van uitbundig licht;<br>Hebben in deze wereld nibbana bereikt.</p>
</blockquote>
<h2>De arahant</h2>
<blockquote class="gatha">
<p><a class="sc" data-uid="dhp90" id="90"></a>Wie de reis volbracht heeft,<br>Wie zonder lijden is,<br>Is in alle opzichten bevrijd.<br>Voor wie alle ketens verbroken heeft,<br>Bestaat de koorts van verlangen niet.</p>
<p><a class="sc" data-uid="dhp91" id="91"></a>Zij die waakzaam zijn vertrekken.<br>Zij vinden in een huis geen vreugde.<br>Zoals zwanen een poel achterlaten,<br>Verlaten zij huis en haard.</p>
<p><a class="sc" data-uid="dhp92" id="92"></a>Zij die geen rijkdom vergaren;<br>Die het tot zich nemen van voedsel goed begrepen hebben;<br>Die de leegte en de ongeconditioneerde bevrijding ervaren hebben;<br>Hun spoor is moeilijk te volgen<br>—Zoals het spoor van vogels in de lucht.</p>
<p><a class="sc" data-uid="dhp93" id="93"></a>Wie de kankers compleet vernietigd heeft;<br>Wie niet hunkert naar voedsel;<br>Wie de leegte en ongeconditioneerde bevrijding ervaren heeft;<br>Hun spoor is moeilijk te volgen<br>—Zoals het spoor van vogels in de lucht.</p>
<p><a class="sc" data-uid="dhp94" id="94"></a>Bij wie de zintuigen getemperd zijn,<br>—Zoals paarden getemd zijn door hun menner.<br>Wie zijn trots compleet achter zich gelaten heeft<br>En vrij is van kankers,<br>Zo iemand wordt door de goden benijd.</p>
<p><a class="sc" data-uid="dhp95" id="95"></a>Wie aan niets gebonden is, zoals de aarde;<br>Wie stabiel is, zoals Indra’s pilaar;<br>En van goed zedelijk gedrag;<br>Hij is als een meer, dat vrij is van modder.<br>Voor zo iemand bestaat er geen samsara meer.</p>
<p><a class="sc" data-uid="dhp96" id="96"></a>Kalm is zijn geest.<br>Kalm ook zijn woorden en daden.<br>Bevrijd is hij door helder begrip<br>En innerlijke vrede.</p>
<p><a class="sc" data-uid="dhp97" id="97"></a>Wie niet goedgelovig is;<br>Wie het ongeconditioneerde begrijpt;<br>Wie de ketens verbroken heeft;<br>Wie elke gelegenheid [voor goed en kwaad] heeft afgesneden;<br>En al zijn verlangens heeft uitgebraakt.<br>Hij is werkelijk een uitzonderlijk edel mens.</p>
<p><a class="sc" data-uid="dhp98" id="98"></a>In een dorp;<br>Of in een woud;<br>In valleien;<br>Of op heuvels:<br>Waar de Arahants verblijven<br>(Op die plaats) is het goed toeven.</p>
<p><a class="sc" data-uid="dhp99" id="99"></a>Verrukkelijk zijn de wouden,<br>Waar het gewone volk geen vreugde vindt.<br>Zij die zonder passie zijn vinden daar vreugde:<br>Zij zoeken niet naar zintuiglijk genot.</p>
</blockquote>
<h2>Duizenden</h2>
<blockquote class="gatha">
<p><a class="sc" data-uid="dhp100" id="100"></a>Beter dan duizend uiteenzettingen zonder betekenis,<br>Is één betekenisvol woord,<br>Waarvan men—na het gehoord te hebben—<br>Tot rust komt.</p>
<p><a class="sc" data-uid="dhp101" id="101"></a>Beter dan duizend verzen zonder betekenis,<br>Is één betekenisvol vers,<br>Waarvan men<br>—Na het gehoord te hebben—<br>Tot rust komt.</p>
<p><a class="sc" data-uid="dhp102" id="102"></a>Beter dan honderd verzen zonder betekenis<br>Te reciteren<br>Is het horen van één enkel woord van de Dhamma,<br>Waardoor men<br>—Na het gehoord te hebben—<br>Tot rust komt.</p>
<p><a class="sc" data-uid="dhp103" id="103"></a>Beter dan het overwinnen in de strijd<br>Van duizend keer duizend  man,<br>Is hij die zichzelf overwint.<br>Hij is de werkelijke overwinnaar van de strijd.</p>
<p><a class="sc" data-uid="dhp104" id="104"></a>Beter is het inderdaad jezelf te overwinnen<br>Dan andere mensen te verslaan.<br>Wie zichzelf getemd heeft,<br>Heeft zichzelf steeds volledig in bedwang.</p>
<p><a class="sc" data-uid="dhp105" id="105"></a>Noch de goden,<br>Noch de hemelse minnestrelen,<br>Noch Mara vergezeld van Brahma,<br>Kunnen de [zelf]overwinning<br>Van een persoon [die zichzelf getemd heeft] teniet doen.</p>
<p><a class="sc" data-uid="dhp106" id="106"></a>Iemand kan,<br>Maand na maand,<br>Gedurende honderd jaar,<br>Duizend offers brengen.<br>Als iemand echter slechts één moment,<br>Respect betuigt aan een persoon,<br>Die zichzelf gerealiseerd heeft,<br>Dan is zulk respect beter,<br>Dan een eeuw lang offers te brengen.</p>
<p><a class="sc" data-uid="dhp107" id="107"></a>Iemand kan een eeuw lang,<br>Een offervuur vereren in het woud.<br>Als iemand echter slechts één moment,<br>Respect betuigt aan een persoon,<br>Die zichzelf gerealiseerd heeft,<br>Dan is zulk respect beter<br>Dan een eeuw lang offers te brengen.</p>
<p><a class="sc" data-uid="dhp108" id="108"></a>Wat voor offergaven of eerbetoon<br>Iemand in de wereld,<br>—Met het oog op het verwerven van verdienste—<br>In één jaar zou doen,<br>Dat alles is niet eens één kwart waard<br>In vergelijking tot het betonen van respect,<br>Aan hen die zich heilzaam gedragen.</p>
<p><a class="sc" data-uid="dhp109" id="109"></a>Bij wie respect toont voor wie een heilzaam karakter bezit,<br>Bij wie immer zulke edele mensen vereert,<br>Nemen vier kwaliteiten toe:<br>Levensduur, schoonheid, geluk en kracht.</p>
<p><a class="sc" data-uid="dhp110" id="110"></a>Iemand kan honderd jaar leven<br>—Immoreel en met een ongeconcentreerde geest.<br>Beter is één enkele levensdag van iemand,<br>Die deugdzaam is en mediteert.</p>
<p><a class="sc" data-uid="dhp111" id="111"></a>Iemand kan honderd jaar leven,<br>—Zonder wijsheid en met een ongeconcentreerde geest.<br>Beter is één enkele levensdag van iemand,<br>Die wijs is en mediteert.</p>
<p><a class="sc" data-uid="dhp112" id="112"></a>Iemand kan honderd jaar leven,<br>—Lui en met weinig energie.<br>Beter is één enkele levensdag van iemand,<br>Die zich vastberaden en energiek inspant.</p>
<p><a class="sc" data-uid="dhp113" id="113"></a>Iemand kan honderd jaar leven,<br>—Zonder het ontstaan en het vergaan van de dingen te zien.<br>Beter is één enkele levensdag van iemand,<br>Die het ontstaan en vergaan van de dingen ziet.</p>
<p><a class="sc" data-uid="dhp114" id="114"></a>Iemand kan honderd jaar leven,<br>—Zonder het Doodloze te zien.<br>Beter is één enkele levensdag van iemand,<br>Die het Doodloze ziet.</p>
<p><a class="sc" data-uid="dhp115" id="115"></a>Iemand kan honderd jaar leven,<br>—Zonder de Dhamma te zien.<br>Beter is één enkele levensdag van iemand,<br>Die de Dhamma ziet.</p>
</blockquote>
<h2>Het kwaad</h2>
<blockquote class="gatha">
<p><a class="sc" data-uid="dhp116" id="116"></a>Haast je om het goede te doen.<br>Wend je geest af van het kwade.<br>De geest van wie slentert om het goede te doen<br>Vermeit zich in het kwade.</p>
<p><a class="sc" data-uid="dhp117" id="117"></a>Wanneer iemand iets kwaads gedaan heeft,<br>Moet hij zich onthouden om dat steeds opnieuw te doen.<br>Laat hem geen genoegen scheppen<br>in een herhaling van het kwade.<br>Accumulatie van het kwade veroorzaakt ellende.</p>
<p><a class="sc" data-uid="dhp118" id="118"></a>Wanneer iemand goed doet,<br>Laat hem dat steeds opnieuw doen.<br>Laat hem daar genoegen in scheppen.<br>Accumulatie van het goede brengt geluk.</p>
<p><a class="sc" data-uid="dhp119" id="119"></a>Zolang zijn slechte daden niet tot rijping gekomen zijn,<br>Beoordeelt de boosdoener ze als heilzaam.<br>Wanneer het kwade tot rijping gekomen is,<br>Ziet de boosdoener het [resultaat van het] kwade.</p>
<p><a class="sc" data-uid="dhp120" id="120"></a>Zolang zijn goede daden niet tot rijping gekomen zijn,<br>Is het mogelijk dat de weldoener ze als onheilzaam beoordeelt.<br>Wanneer het goede tot rijping gekomen is,<br>Ziet de weldoener het [resultaat van het] goede.</p>
<p><a class="sc" data-uid="dhp121" id="121"></a>Onderschat het kwade niet,<br>Overwegend:<br>'Dit zal mij niet overkomen'.<br>Druppel na druppel<br>Wordt een waterkruik gevuld.<br>Op dezelfde manier wordt een dwaas,<br>Beetje bij beetje,<br>Gevuld met het kwade.</p>
<p><a class="sc" data-uid="dhp122" id="122"></a>Onderschat het goede niet,<br>Overwegend:<br>'Dit zal mij niet overkomen'.<br>Druppel na druppel<br>Wordt een waterkruik gevuld.<br>Op dezelfde manier wordt een Wijze,<br>Beetje bij beetje,<br>Gevuld met het goede.</p>
<p><a class="sc" data-uid="dhp123" id="123"></a>Zoals een koopman<br>—Met een kleine karavaan en veel geld op zak—<br>Een gevaarlijke weg vermijdt.<br>Zoals wie van het leven houdt, vergif vermijdt,<br>Zo dient men het kwade af te wenden.</p>
<p><a class="sc" data-uid="dhp124" id="124"></a>Wanneer een hand geen [open] wonde heeft,<br>Kan men er vergif in dragen:<br>Gif kan het lichaam niet indringen,<br>Waar geen [open] wonde is.<br>[Op dezelfde manier kunnen er geen kwade gevolgen zijn]<br>Bij iemand die zich onthoudt van het kwade.</p>
<p><a class="sc" data-uid="dhp125" id="125"></a>Wie zich aan een deugdzaam man<br>—Een zuiver, foutloos persoon —<br>Vergrijpt,<br>[Mag verwachten dat]<br>Deze kwade daad zich tegen de dwaas zal keren.<br>Zoals fijn stof<br>Dat tegen de windrichting geworpen wordt.</p>
<p><a class="sc" data-uid="dhp126" id="126"></a>Sommigen worden in een baarmoeder [weder]geboren.<br>Boosdoeners worden [weder]geboren in een hel.<br>Weldoeners worden in een hemel [weder]geboren.<br>Diegenen zonder bezoedeling zijn volkomen bevrijd.</p>
<p><a class="sc" data-uid="dhp127" id="127"></a>Niet in de lucht.<br>Niet in het midden van de oceaan.<br>Niet in een berggrot:<br>Op de hele wereld is er geen plaats te vinden,<br>Waar iemand vrij is van slechte daden.</p>
<p><a class="sc" data-uid="dhp128" id="128"></a>Niet in de lucht.<br>Niet in het midden van de oceaan.<br>Niet in een berggrot:<br>Op de hele wereld is er geen plaats te vinden,<br>Waar iemand aan de dood kan ontkomen.</p>
</blockquote>
<h2>Bestraffing</h2>
<blockquote class="gatha">
<p><a class="sc" data-uid="dhp129" id="129"></a>Allen beven voor straf.<br>Allen vrezen de Dood.<br>Doe anderen niet aan wat je zelf niet wil:<br>Doodt niet en zet anderen daartoe niet aan.</p>
<p><a class="sc" data-uid="dhp130" id="130"></a>Allen beven voor straf.<br>Allen houden van het leven.<br>Doe anderen niet aan wat je zelf niet wil:<br>Doodt niet, en zet anderen daartoe niet aan.</p>
<p><a class="sc" data-uid="dhp131" id="131"></a>Wie zelf geluk zoekt,<br>En andere levende wezens pijn doet,<br>Die—net als hij—<br>Naar geluk verlangen,<br>Wordt later niet gelukkig.</p>
<p><a class="sc" data-uid="dhp132" id="132"></a>Wie zelf geluk zoekt,<br>En andere levende wezens geen pijn doet,<br>Die—net als hij—<br>Naar geluk verlangen,<br>Wordt later gelukkig.</p>
<p><a class="sc" data-uid="dhp133" id="133"></a>Spreek geen harde woorden:<br>Want harde woorden lokken een wederwoord uit.<br>Boosaardige woorden zijn pijnlijk,<br>En kunnen door vergelding worden gevolgd.</p>
<p><a class="sc" data-uid="dhp134" id="134"></a>Wanneer je—zoals een gebroken gong—<br>niet meer tot resonantie wordt gebracht,<br>Dan heb je nibbana bereikt:<br>Woede bestaat niet meer voor jou.</p>
<p><a class="sc" data-uid="dhp135" id="135"></a>Zoals een koeherder het vee<br>—Met een stok—<br>Naar de weide drijft,<br>Zo ook drijven<br>Ouderdom en dood<br>Levende wezens verder.</p>
<p><a class="sc" data-uid="dhp136" id="136"></a>Een dwaas is zich niet bewust<br>Van de slechte daden die hij begaat.<br>De onwetende<br>Wordt door zijn eigen daden gekweld,<br>Alsof hij door vuur verschroeid wordt.</p>
<p><a class="sc" data-uid="dhp137" id="137"></a>Wie onschuldige mensen geweld aandoet,<br>Mensen die geen aanstoot geven en geweldloos zijn,<br>Zal snel verzeild raken in<br>Eén van de volgende tien toestanden:</p>
<p><a class="sc" data-uid="dhp138" id="138"></a>Hij zal verschrikkelijke pijn ondergaan.<br>Hij zal bestolen worden.<br>Hij zal zijn lichaam verwonden.<br>Hij krijgt een ernstige ziekte.<br>Of hij wordt krankzinnig van geest.</p>
<p><a class="sc" data-uid="dhp139" id="139"></a>Of hij krijgt problemen met de gezaghebbers.<br>Of hij wordt wreed en valselijk beschuldigd.<br>Of hij raakt zijn verwanten kwijt.<br>Of zijn rijkdom gaat verloren.</p>
<p><a class="sc" data-uid="dhp140" id="140"></a>Of nog méér: zijn huizen vallen<br>Ten prooi aan een vuurzee.<br>En bij de ontbinding van zijn lichaam,<br>Wordt deze dwaze man<br>Herboren in een hel.</p>
<p><a class="sc" data-uid="dhp141" id="141"></a>Niet door naakt rond te lopen.<br>Niet door het haar niet te wassen.<br>Niet door het lichaam vol te smeren met modder, stof of vuil.<br>Niet door te vasten.<br>Niet door te hurken.<br>Niet door op de blote grond te slapen:<br>Zulke dingen zuiveren een—door twijfel bevangen—sterveling niet.</p>
<p><a class="sc" data-uid="dhp142" id="142"></a>Ook als iemand mooie kleren draagt,<br>Wanneer hij innerlijk vredig is,<br>Een rustige, beheerste adept van het heilige leven:<br>Wanneer hij zich onthoudt alle levende wezens te kwetsen,<br>Dán is hij een Brahmaan, een asceet, een bhikkhu.</p>
<p><a class="sc" data-uid="dhp143" id="143"></a>Bestaat er iemand in deze wereld<br>Die zich bescheiden bedwingt<br>Wanneer hij berispt wordt ?<br>Zoals een goed paard dat met de zweep krijgt ?</p>
<p><a class="sc" data-uid="dhp144" id="144"></a>Wees ijverig en angstig, zoals een goed paard<br>Dat de zweep voelt.<br>Door vertrouwen,<br>Deugdzaamheid,<br>En inzet.<br>Door concentratie,<br>Objectief onderzoek van de Dhamma,<br>Door wijsheid en gedrag,<br>Door aandacht,<br>Zal je dit aanzienlijke lijden achter je laten !</p>
<p><a class="sc" data-uid="dhp145" id="145"></a>Kanaalbouwers voeren het water af,<br>Pijlenmakers maken pijlen recht,<br>Timmerlui verbuigen hout,<br>De Deugdzamen temmen zichzelf.</p>
</blockquote>
<h2>Ouderdom</h2>
<blockquote class="gatha">
<p><a class="sc" data-uid="dhp146" id="146"></a>Vanwaar dat lachen ? Vanwaar die blijdschap ?<br>Wanneer [jullie beseffen dat] alles eeuwigdurend in brand staat ?<br>Omhuld door duisternis [van onwetendheid],<br>Verzuimen jullie om het licht [van wijsheid] te zoeken.</p>
<p><a class="sc" data-uid="dhp147" id="147"></a>Bekijk deze door de geest gecreëerde illusie:<br>Een lichaam, samengesteld uit een hoop zweren,<br>Een zieke [onwerkelijkheid]<br>—Al heeft men er grootse plannen mee—<br>Waar niets van blijvende aard of van standvastigheid te vinden is.</p>
<p><a class="sc" data-uid="dhp148" id="148"></a>Helemaal afgetakeld is dit lichaam:<br>Een broze broedplaats van ziekten.<br>Dit bedorven lichaam valt uit elkaar:<br>Het leven eindigt zeker met de dood.</p>
<p><a class="sc" data-uid="dhp149" id="149"></a>Waar is de vreugde wanneer men dit ziet:<br>Deze duifgrijze botten,<br>Weggeworpen,<br>Als pompoenen in de herfst.</p>
<p><a class="sc" data-uid="dhp150" id="150"></a>Als een stad gemaakt uit botten,<br>Bepleisterd met vlees en bloed.<br>Ouderdom,<br>Dood,<br>Hoogmoed<br>En hypocrisie<br>Zijn erin opgeslagen.</p>
<p><a class="sc" data-uid="dhp151" id="151"></a>Zelfs de meest gracieuze koninklijke koetsen verslijten.<br>Hetzelfde geldt voor dit lichaam.<br>Maar de Dhamma van de deugdzamen veroudert niet.<br>De deugdzamen onderwijzen de Dhamma aan edele mensen.</p>
<p><a class="sc" data-uid="dhp152" id="152"></a>Een onwetend persoon<br>Wordt oud zoals een os:<br>Hij groeit in omvang,<br>Maar niet in wijsheid.</p>
<p><a class="sc" data-uid="dhp153" id="153"></a>Vele geboorten heb ik samsara doorlopen,<br>Op zoek naar de bouwer van dit huis,<br>Maar vergeefs heb ik gezocht.<br>Pijnlijk is het om steeds weer geboren te worden.</p>
<p><a class="sc" data-uid="dhp154" id="154"></a>Maar nu heb ik je gezien, Huizenbouwer !<br>Je zal niet nogmaals dit huis voor me bouwen:<br>Al je spanten zijn gebroken,<br>En je nokbalk is versplinterd.<br>Mijn geest heeft het Ongeconditioneerde bereikt,<br>Begeerte is tot stilstand gekomen.</p>
<p><a class="sc" data-uid="dhp155" id="155"></a>Zij die het heilige leven niet hebben geleefd,<br>En in hun jeugd geen [spirituele] rijkdom hebben vergaard:<br>Zij dagdromen zoals een oude reiger,<br>Langs een leeggeviste vijver.</p>
<p><a class="sc" data-uid="dhp156" id="156"></a>Zij die het heilige leven niet hebben geleefd,<br>En in hun jeugd geen [spirituele] rijkdom hebben vergaard:<br>Zij liggen daar als een versleten [weggeworpen] pijl en boog,<br>Jammerend [en verlangend] naar het verleden.</p>
</blockquote>
<h2>Het zelf</h2>
<blockquote class="gatha">
<p><a class="sc" data-uid="dhp157" id="157"></a>Wie zichzelf op prijs stelt moet beseffen,<br>[dat hij] Goed op zichzelf dient te passen.<br>De Wijze moet waakzaam zijn<br>Tijdens elk van de drie waken van de nacht.</p>
<p><a class="sc" data-uid="dhp158" id="158"></a>Vooreerst moet men ervoor zorgen<br>Zélf juist te handelen.<br>Nadien kan men anderen instrueren:<br>De Wijze mag geen enkele blaam treffen.</p>
<p><a class="sc" data-uid="dhp159" id="159"></a>Iemand zou zélf moeten handelen<br>Zoals hij anderen instrueert te doen:<br>Slechts wie getemd is kan anderen temmen.<br>Jezelf beheersen is uiterst moeilijk.</p>
<p><a class="sc" data-uid="dhp160" id="160"></a>Iedereen is tenslotte zijn eigen beschermer.<br>Welke andere beschermer zou er immers zijn ?<br>Wie zichzelf goed beheerst,<br>Verwerft [op deze manier]<br>De beschermer die zo moeilijk te vinden is.</p>
<p><a class="sc" data-uid="dhp161" id="161"></a>Kwaad wordt enkel door hemzelf gedaan.<br>Spruit voort uit hemzelf.<br>Wordt door hemzelf veroorzaakt.<br>Het kwaad verbrijzelt de onwetende,<br>Zoals een diamant een edelsteen verbrijzelt.</p>
<p><a class="sc" data-uid="dhp162" id="162"></a>Wie zichzelf door slecht gedrag heeft laten overwoekeren,<br>Doet zichzelf aan wat zijn vijand hem toewenst.<br>Zoals de Maluva-klimop<br>Een Sal-boom overwoekert.</p>
<p><a class="sc" data-uid="dhp163" id="163"></a>Het is gemakkelijk om dingen te doen<br>die verkeerd zijn en slecht voor jezelf.<br>Wat voordeel brengt en goed is,<br>Is heel wat moeilijker [om te realiseren].</p>
<p><a class="sc" data-uid="dhp164" id="164"></a>De dwaas, die de Leer van de Arahants<br>—De Edelen die volgens de Dhamma leven—<br>Beschimpt op basis van verkeerde inzichten,<br>Brengt, net als bamboeriet, de vrucht voort,<br>Die tot zijn eigen zelfvernietiging leidt.</p>
<p><a class="sc" data-uid="dhp165" id="165"></a>Het kwade doet men zichzelf aan:<br>Alleen door zichzelf raakt men bezoedeld.<br>Het kwade wordt door zichzelf ongedaan gemaakt:<br>Door zichzelf wordt men gezuiverd.<br>Zuiverheid en bezoedeling hangen af van de persoon zelf:<br>Niemand kan een ander zuiveren.</p>
<p><a class="sc" data-uid="dhp166" id="166"></a>Verwaarloos niet het eigen spirituele doel<br>Voor het spirituele welzijn van anderen<br>—Hoe groot dat ook moge zijn.<br>Wees je bewust van je opperste spiritueel doel.<br>Streef dit doel ijverig na.</p>
</blockquote>
<h2>De wereld</h2>
<blockquote class="gatha">
<p><a class="sc" data-uid="dhp167" id="167"></a>Leid geen ontaard leven.<br>Verzaak niet aan je plicht.<br>Omarm geen verkeerde inzichten.<br>Hecht je niet aan de wereld.</p>
<p><a class="sc" data-uid="dhp168" id="168"></a>Ontwaak !<br>Wees niet nalatig !<br>Wees een overtuigd volgeling van de Dhamma.<br>Wie de Dhamma beoefent is gelukkig<br>In deze wereld en in de andere [wereld].</p>
<p><a class="sc" data-uid="dhp169" id="169"></a>Beoefen de Dhamma op de juiste manier.<br>Beoefen haar niet op een verkeerde manier.<br>Wie de Dhamma beoefent is gelukkig<br>In deze wereld en in de andere [wereld].</p>
<p><a class="sc" data-uid="dhp170" id="170"></a>Beschouw de wereld als een luchtbel.<br>Bekijk haar als een luchtspiegeling.<br>Wie de wereld op deze wijze beschouwt,<br>Wordt door de koning van de dood niet gezien.</p>
<p><a class="sc" data-uid="dhp171" id="171"></a>Kom en bekijk deze wereld,<br>Glimmend als een koninklijk rijtuig:<br>De dwazen zwelgen erin.<br>Zij die het beseffen zijn er niet aan gehecht.</p>
<p><a class="sc" data-uid="dhp172" id="172"></a>Wie vroeger onachtzaam was<br>Maar nadien waakzaam wordt<br>Verlicht de wereld zoals de maan<br>Die vanachter de wolken verschijnt.</p>
<p><a class="sc" data-uid="dhp173" id="173"></a>Wie zijn onheilzame daden<br>Vervangt door een heilzame daden<br>Verlicht de wereld zoals de maan<br>Die vanachter de wolken verschijnt.</p>
<p><a class="sc" data-uid="dhp174" id="174"></a>Blind is deze wereld:<br>Slechts weinigen zien de dingen zoals ze werkelijk zijn.<br>Zoals slechts weinig vogels ontsnappen uit een net,<br>Zo ook bereiken slechts enkelen de Andere Oever.</p>
<p><a class="sc" data-uid="dhp175" id="175"></a>Ganzen doorkruisen de baan van de zon.<br>Wie over paranormale krachten beschikt kan de lucht doorklieven.<br>De wijzen—die Mara en zijn legers overwonnen hebben—<br>Worden uit deze wereld weggevoerd.</p>
<p><a class="sc" data-uid="dhp176" id="176"></a>De persoon die tegen de Dhamma gezondigd heeft,<br>[Een persoon] die leugens vertelt;<br>En de Andere Wereld verworpen heeft;<br>Is tot alle kwaad in staat.</p>
<p><a class="sc" data-uid="dhp177" id="177"></a>Vrekken gaan niet naar een hemelse wereld.<br>Dwazen loven vrijgevigheid niet.<br>De Wijze vindt vreugde in het geven.<br>Omdat hij [door zijn vrijgevigheid]<br>Gelukkig wordt in de Andere Wereld.</p>
<p><a class="sc" data-uid="dhp178" id="178"></a>Beter dan alleenheerschappij over de aarde;<br>Beter dan de hemel te verwerven;<br>Beter dan heerschappij over het hele universum:<br>De vrucht van stroombetreding is het beste.</p>
</blockquote>
<h2>De boeddha</h2>
<blockquote class="gatha">
<p><a class="sc" data-uid="dhp179" id="179"></a>Wiens overwinning niet ongedaan gemaakt kan worden.<br>Wiens overwinning door geen ander geëvenaard is.<br>Wiens oneindige wijsheid zijn Verlichting volkomen maakt<br>En geen spoor nalaat.<br>Welk spoor zou je hem dan willen laten volgen ?</p>
<p><a class="sc" data-uid="dhp180" id="180"></a>In wie geen begeerte, geen verlangen en geen hechting aanwezig zijn,<br>Die hem naar een pad zouden kunnen lokken<br>[dat tot wedergeboorte aanleiding geeft].<br>Wiens oneindige wijsheid zijn Verlichting volkomen maakt,<br>En geen spoor nalaat.<br>Welk spoor zou je hem dan willen laten volgen ?</p>
<p><a class="sc" data-uid="dhp181" id="181"></a>De Wijzen, die meditatie beoefenen,<br>En vreugde vinden in innerlijke vrede,<br>Die het verlangen dooft:<br>Deze waakzame en volledig ontwaakte Wijzen,<br>Worden zelfs door de goden benijd.</p>
<p><a class="sc" data-uid="dhp182" id="182"></a>Een geboorte als mens is moeilijk te verkrijgen.<br>Zwaar is het leven van een sterveling.<br>Moeilijk is het om de ware Dhamma te horen.<br>Het gebeurt maar zelden dat een Boeddha verschijnt.</p>
<p><a class="sc" data-uid="dhp183" id="183"></a>Vermijd het kwade.<br>Doe het goede.<br>Zuiver de geest.<br>Dit is de Leer van de Boeddhas.</p>
<p><a class="sc" data-uid="dhp184" id="184"></a>Geduld is de hoogste deugd.<br>'Nibbana is het hoogste', zo zeggen de Boeddhas.<br>Wie anderen kwaad doet is geen ware monnik.<br>Wie anderen kwetst is geen samana.</p>
<p><a class="sc" data-uid="dhp185" id="185"></a>Niet beschuldigend.<br>Niet kwetsend.<br>Zich beheersend overeenkomstig de patimokkha.<br>Gematigd ten aanzien van voedsel.<br>In afzondering verblijvend.<br>Toegewijd mediterend:<br>Dat is de Leer van de Boeddhas.</p>
<p><a class="sc" data-uid="dhp186" id="186"></a>Zelfs niet wanneer het gouden munten regent<br>Kunnen zintuiglijke verlangens bevredigd worden:<br>'Begeerte brengt weinig plezier en veel ellende'—<br>Zo vindt de Wijze geen vreugde in verlangens !</p>
<p><a class="sc" data-uid="dhp187" id="187"></a>Zelfs in hemels zintuiglijk genot vindt hij geen vreugde.<br>Een volgeling van de Ware en Volledig Ontwaakte<br>Vindt slechts vreugde<br>In de vernietiging van alle verlangens.</p>
<p><a class="sc" data-uid="dhp188" id="188"></a>Door angst gedreven,<br>Zoeken vele mensen toevlucht,<br>[Tot veel plaatsen:]<br>Bergen, wouden, parken, bomen en tempels.</p>
<p><a class="sc" data-uid="dhp189" id="189"></a>Geen enkele van deze [toevluchten] is veilig:<br>Zij vormen, geen van allen, een goede toevlucht.<br>Geen enkele geeft<br>Bevrijding uit het lijden.</p>
<p><a class="sc" data-uid="dhp190" id="190"></a>Maar wie toevlucht neemt<br>Tot de Boeddha, de Dhamma en de Sangha,<br>Ziet en weet,<br>Met het juiste inzicht,<br>De Vier Edele Waarheden.</p>
<p><a class="sc" data-uid="dhp191" id="191"></a>[Het zien en weten van:]<br>Het Lijden.<br>De oorzaak van het lijden.<br>De beëindiging van het lijden.<br>En het Edele Achtvoudige Pad:<br>Vernietigt het lijden.</p>
<p><a class="sc" data-uid="dhp192" id="192"></a>Dit is een veilige toevlucht.<br>Dit is de beste toevlucht.<br>Wie hier zijn toevlucht neemt,<br>Bevrijdt zich van al het lijden.</p>
<p><a class="sc" data-uid="dhp193" id="193"></a>Een edel man is erg zeldzaam:<br>Hij wordt niet overal geboren.<br>De familie waarin zulke Wijze geboren wordt<br>Baadt in vreugde.</p>
<p><a class="sc" data-uid="dhp194" id="194"></a>Gezegend is de geboorte van een Boeddha.<br>Gezegend is de verkondiging van de Dhamma.<br>Gezegend is de eensgezinde Sangha.<br>Gezegend is de beoefening van hen die in harmonie leven.</p>
<p><a class="sc" data-uid="dhp195" id="195"></a>Wie eer bewijst aan wie het waard is<br>Aan de Boeddhas of aan hun discipelen.<br>Aan hen die de hindernissen overwonnen hebben.<br>En voorbij verdriet en gejammer zijn gegaan.</p>
<p><a class="sc" data-uid="dhp196" id="196"></a>Het is onmogelijk de verdiensten in te schatten,<br>Van hen die eer bewijzen aan diegenen die het verdienen.<br>[Aan de Boeddhas of aan hun discipelen].<br>—Aan hen die bevrijd zijn,<br>En niets vrezen.</p>
</blockquote>
<h2>Geluk</h2>
<blockquote class="gatha">
<p><a class="sc" data-uid="dhp197" id="197"></a>Laat ons werkelijk gelukkig leven<br>Zonder haat tussen haters.<br>Zonder haat verblijven wij<br>Tussen de haters.</p>
<p><a class="sc" data-uid="dhp198" id="198"></a>Laat ons werkelijk gelukkig leven<br>Gezond tussen de zieken.<br>Gezond verblijven wij<br>Tussen de zieken.</p>
<p><a class="sc" data-uid="dhp199" id="199"></a>Laat ons werkelijk gelukkig leven<br>Zonder hebzucht tussen de graaiers.<br>Zonder hebzucht verblijven wij<br>Tussen de graaiers.</p>
<p><a class="sc" data-uid="dhp200" id="200"></a>Laat ons werkelijk gelukkig leven<br>Wij die niets bezitten.<br>Wij zullen ons voeden met vreugde<br>Zoals de Stralende Goden [doen].</p>
<p><a class="sc" data-uid="dhp201" id="201"></a>Iemand overwinnen voert tot vijandigheid:<br>Wie verslagen wordt ondergaat pijn.<br>Een vredig persoon leeft gelukkig:<br>Hij heeft overwinning en nederlaag achter zich gelaten.</p>
<p><a class="sc" data-uid="dhp202" id="202"></a>Er is geen vuur vergelijkbaar met begeerte.<br>Er is geen kwaad vergelijkbaar aan haat.<br>Er is geen lijden gelijk aan de khandhas.<br>Er is geen groter geluk dan innerlijke vrede.</p>
<p><a class="sc" data-uid="dhp203" id="203"></a>Honger is de ergste kwelling.<br>Samengestelde dingen veroorzaken het ergste leed.<br>Wie dit herkent zoals het werkelijk is,<br>[Beseft:] nibbana is het grootste geluk.</p>
<p><a class="sc" data-uid="dhp204" id="204"></a>Gezondheid is de grootste rijkdom.<br>Tevredenheid het grootste geschenk.<br>Vertrouwen de beste vriend.<br>Nibbana het grootste geluk.</p>
<p><a class="sc" data-uid="dhp205" id="205"></a>Wie de smaak van innerlijke vrede<br>En van afzondering geproefd heeft,<br>Bevrijdt zich van angst en kwaad:<br>Hij drinkt de vreugde van de Dhamma.</p>
<p><a class="sc" data-uid="dhp206" id="206"></a>Het is goed om bij de Edelen te zijn:<br>Hun gezelschap maakt altijd gelukkig.<br>Wanneer men geen dwazen zou ontmoeten,<br>Zou men altijd gelukkig zijn.</p>
<p><a class="sc" data-uid="dhp207" id="207"></a>Wie omgaat met dwazen:<br>Het zal hem voor lange tijd verdrieten.<br>Het gezelschap van dwazen is altijd pijnlijk<br>—Zoals de omgang met een vijand.<br>Het gezelschap met een Wijze is aangenaam<br>—Zoals het samenzijn met familie.</p>
<p><a class="sc" data-uid="dhp208" id="208"></a>Om deze redenen moet men inderdaad de Wijze volgen:<br>Hij is geduldig en deugdzaam.<br>Hij heeft inzicht en is verstandig.<br>Hij is devoot en edel.<br>Hij is een deugdzame en intelligente man.<br>Volg hem daarom,<br>Zoals de maan haar baan door de hemel volgt.</p>
</blockquote>
<h2>Waarvan men houdt</h2>
<blockquote class="gatha">
<p><a class="sc" data-uid="dhp209" id="209"></a>Wie zich laat afleiden [van meditatie]<br>En zich niet concentreert<br>Verwaarloost zijn [spiritueel] potentieel.<br>Wie zich overgeeft aan zintuiglijk plezier<br>Benijdt de yogi die meditatie beoefent.</p>
<p><a class="sc" data-uid="dhp210" id="210"></a>Nooit !<br>Hecht je nooit aan wat aangenaam is.<br>Hecht je nooit aan wat onaangenaam is.<br>Het aangename niet zien<br>Is even pijnlijk<br>Als het zien van het onaangename.</p>
<p><a class="sc" data-uid="dhp211" id="211"></a>Hecht je daarom niet aan iets wat aangenaam is.<br>Want afstand [moeten] doen van iets aangenaams is pijnlijk.<br>Wie zich niet hecht aan het aangename,<br>Noch aan het onaangename,<br>Ketent zich niet.</p>
<p><a class="sc" data-uid="dhp212" id="212"></a>Lijden wordt uit het aangename geboren.<br>Uit het aangename komt [ook] angst voort.<br>Wie zich bevrijd heeft van het aangename<br>Kent geen lijden.<br>—En waar zou de angst vandaan [kunnen] komen ?</p>
<p><a class="sc" data-uid="dhp213" id="213"></a>Lijden wordt uit liefde geboren.<br>Uit liefde komt [ook] angst voort.<br>Wie zich bevrijd heeft van liefde<br>Kent geen lijden.<br>—En waar zou de angst vandaan [kunnen] komen ?</p>
<p><a class="sc" data-uid="dhp214" id="214"></a>Lijden wordt uit gehechtheid geboren;<br>Uit gehechtheid komt [ook] angst voort.<br>Wie zich bevrijd heeft van gehechtheid,<br>Kent geen lijden.<br>—En waar zou de angst vandaan [kunnen] komen ?</p>
<p><a class="sc" data-uid="dhp215" id="215"></a>Lijden wordt uit zintuiglijk genot geboren;<br>Uit zintuiglijk genot komt [ook] angst voort.<br>Wie zich bevrijd heeft van zintuiglijk genot<br>Kent geen lijden.<br>—En waar zou de angst vandaan [kunnen] komen ?</p>
<p><a class="sc" data-uid="dhp216" id="216"></a>Lijden wordt uit verlangen geboren;<br>Uit verlangen komt [ook] angst voort.<br>Wie zich bevrijd heeft van verlangen<br>Kent geen lijden.<br>—En waar zou de angst vandaan [kunnen] komen ?</p>
<p><a class="sc" data-uid="dhp217" id="217"></a>Wie deugdzaam is en [spiritueel] inzicht bezit,<br>Wie verankerd is in de Dhamma,<br>Wie de waarheid spreekt,<br>En zijn plichten vervult<br>Is geliefd onder de mensen.</p>
<p><a class="sc" data-uid="dhp218" id="218"></a>Wie zijn blik op het Onuitsprekelijke gericht houdt<br>En wiens geest hiervan volkomen doordrenkt is.<br>Wiens geest niet gekluisterd is aan zintuiglijk verlangen:<br>Van zo iemand wordt gezegd<br>Dat hij 'stroomopwaarts gaat' !</p>
<p><a class="sc" data-uid="dhp219" id="219"></a>Wanneer een man lang van huis geweest is<br>En uiteindelijk weer veilig thuiskomt,<br>Wordt hij van harte verwelkomd<br>Door verwanten, kennissen en vrienden.</p>
<p><a class="sc" data-uid="dhp220" id="220"></a>Op een identieke manier zal een deugdzaam man,<br>Bij zijn overgang van deze wereld naar de volgende,<br>Voor zijn verdienstelijke daden verwelkomd worden,<br>Zoals [dit gebeurt] bij de thuiskomst van een geliefd familielid.</p>
</blockquote>
<h2>Boosheid</h2>
<blockquote class="gatha">
<p><a class="sc" data-uid="dhp221" id="221"></a>Geef boosheid op !<br>Zweer eigendunk af !<br>Overstijg alle ketens !<br>Wie niet aan lichaam en geest gehecht is,<br>Wie niets bezit,<br>Wordt niet door lijden gekweld.</p>
<p><a class="sc" data-uid="dhp222" id="222"></a>Wie een opkomende boosheid bedwingt<br>Zoals een koetsier een slingerende kar:<br>Hém noem ik een wagenmenner.<br>De anderen houden slechts de teugels vast.</p>
<p><a class="sc" data-uid="dhp223" id="223"></a>Overwin boosheid door mildheid.<br>Overwin het slechte door het goede.<br>Overwin gierigheid door vrijgevigheid.<br>Overwin leugens door waarheid.</p>
<p><a class="sc" data-uid="dhp224" id="224"></a>Spreek waarheid.<br>Word niet boos.<br>Gééf wie vraagt, ook al heb je weinig.<br>Door het doen van deze drie deugden,<br>Nadert men de goden.</p>
<p><a class="sc" data-uid="dhp225" id="225"></a>De Wijzen die geweldloos zijn<br>En constant hun lichaam beheersen<br>Bereiken de onveranderlijke staat,<br>Waar ze—eenmaal [daar] aangekomen—<br>Geen lijden meer ondergaan.</p>
<p><a class="sc" data-uid="dhp226" id="226"></a>Zij die immer waakzaam zijn.<br>Die dag en nacht beoefenen.<br>[De blik] op nibbana gericht:<br>Hun onzuiverheden lossen op.</p>
<p><a class="sc" data-uid="dhp227" id="227"></a>'Dat is een oud zeer, Atula !':<br>Er is niets nieuws onder de zon:<br>Men geeft kritiek op iemand die zwijgt;<br>Men geeft kritiek op iemand die veel spreekt;<br>Men geeft kritiek op iemand die gemodereerd spreekt.<br>Er is niemand in de wereld<br>Die niet bekritiseerd wordt.</p>
<p><a class="sc" data-uid="dhp228" id="228"></a>Noch in het verleden,<br>Noch in de toekomst,<br>Noch in het heden,<br>Bestaat er iemand<br>Die volledig bekritiseerd<br>Of volledig geprezen wordt.</p>
<p><a class="sc" data-uid="dhp229" id="229"></a>De Wijzen loven hem, wanneer zij erkennen,<br>—Na hem dag in dag uit volledig beoordeeld te hebben—<br>Dat hij een foutloos gedrag vertoont en intelligent is<br>En begiftigd met wijsheid en deugdzaamheid.</p>
<p><a class="sc" data-uid="dhp230" id="230"></a>Wanneer hij vergelijkbaar is<br>Met een muntstuk gemaakt uit het puurste goud<br>[uit de goudhoudende Jambu-rivier].<br>—Wie durft hem dan te bekritiseren ?<br>Door de goden wordt hij geprezen,<br>Zelfs Brahma looft hem.</p>
<p><a class="sc" data-uid="dhp231" id="231"></a>Beteugel boos lichamelijk gedrag.<br>Beheers je lichaam volledig.<br>Wanneer je lichamelijk wangedrag opgegeven hebt,<br>Kan je trainen in heilzaam lichamelijk gedrag.</p>
<p><a class="sc" data-uid="dhp232" id="232"></a>Beteugel boos verbaal gedrag.<br>Beheers je spreken volledig.<br>Wanneer je verbaal wangedrag opgeven hebt,<br>Kan je trainen in heilzaam verbaal gedrag.</p>
<p><a class="sc" data-uid="dhp233" id="233"></a>Beteugel boze gedachten.<br>Beheers je geest volledig.<br>Wanneer je de boze gedachten opgegeven hebt,<br>Kan je trainen in heilzame gedachten.</p>
<p><a class="sc" data-uid="dhp234" id="234"></a>De Wijzen beheersen het lichaam compleet.<br>Zij beheersen hun spreken compleet.<br>Zij beheersen hun geest compleet.<br>De Wijzen beheersen zichzelf werkelijk volkomen.</p>
</blockquote>
<h2>Onzuiverheid</h2>
<blockquote class="gatha">
<p><a class="sc" data-uid="dhp235" id="235"></a>Je bent nu als een geel verwelkt blad.<br>De mannen van Yama staan al voor je klaar.<br>Je staat op de drempel van de dood,<br>Zonder proviand voor deze reis.</p>
<p><a class="sc" data-uid="dhp236" id="236"></a>Maak van jezelf een eiland.<br>Streef ernaar zonder uitstel.<br>Wees een wijs man.<br>Zonder onzuiverheid.<br>Zonder smet.<br>Zo zal je het hemelse land van de Edelen bereiken.</p>
<p><a class="sc" data-uid="dhp237" id="237"></a>Je leven is nu ten einde [gekomen].<br>Je bent nu binnen het bereik van Yama.<br>Onderweg is er geen enkele rustplaats meer<br>En geen proviand voor onderweg.</p>
<p><a class="sc" data-uid="dhp238" id="238"></a>Maak van jezelf een eiland.<br>Streef ernaar zonder uitstel.<br>Wees een wijs man.<br>Zonder onzuiverheid.<br>Zonder smet.<br>Zo zal je geboorte en ouderdom niet opnieuw ondergaan.</p>
<p><a class="sc" data-uid="dhp239" id="239"></a>De Wijze werkt stapsgewijs:<br>Beetje bij beetje en van moment tot moment.<br>Zoals een smid het zilver zuivert,<br>Zo werkt de Wijze zijn onzuiverheden weg.</p>
<p><a class="sc" data-uid="dhp240" id="240"></a>Zoals roest het ijzer, waaruit het voortkomt, aantast,<br>Zo ook [wanneer men er té toegeeflijk voor is]<br>Leiden de eigen [onheilzame] daden van een mens<br>Hem naar een nieuwe geboorte vol ellende.</p>
<p><a class="sc" data-uid="dhp241" id="241"></a>Het niet-bestuderen van heilige teksten<br>Is de onzuiverheid ervan.<br>Verwaarlozing is de onzuiverheid die huizen treft.<br>Vadsigheid is de onzuiverheid van schoonheid.<br>Zoals achteloosheid de onzuiverheid is van waakzaamheid.</p>
<p><a class="sc" data-uid="dhp242" id="242"></a>Slecht gedrag is de onzuiverheid van een vrouw.<br>Gierigheid is de onzuiverheid van een schenker.<br>Onheilzame dingen zijn onzuiverheden,<br>Zowel in deze wereld als in de volgende.</p>
<p><a class="sc" data-uid="dhp243" id="243"></a>De onzuiverste van de onzuiverheden<br>Is onwetendheid.<br>Het is de grootste onzuiverheid.<br>Monniken ! Ontdoe u ervan.<br>Wees zuiver !</p>
<p><a class="sc" data-uid="dhp244" id="244"></a>Het leven is gemakkelijk voor wie geen schaamte kent.<br>Voor wie onwetend, arrogant,<br>Opschepperig en roekeloos is.<br>Voor hen die onzuiver leven.</p>
<p><a class="sc" data-uid="dhp245" id="245"></a>Maar bescheiden leven is moeilijk<br>Voor wie steeds streeft naar zuiverheid,<br>Oprecht is, voorzichtig,<br>Met zuiver levensonderhoud en spiritueel inzicht.</p>
<p><a class="sc" data-uid="dhp246" id="246"></a>Wie levende wezens doodt,<br>Wie leugens vertelt,<br>Wie [in de wereld] dingen steelt,<br>Wie de vrouw van een ander bezoekt,</p>
<p><a class="sc" data-uid="dhp247" id="247"></a>Wie alcoholische dranken tot zich neemt:<br>De man die dit doet<br>Verliest zichzelf<br>In deze wereld.</p>
<p><a class="sc" data-uid="dhp248" id="248"></a>Besef dus goed, mijn vriend,<br>Dat slechte daden moeilijk te bemeesteren zijn.<br>Behoed je er dus voor dat hebzucht en wangedrag<br>Je niet voor lange tijd ellende brengen.</p>
<p><a class="sc" data-uid="dhp249" id="249"></a>Mensen geven aalmoezen<br>Overeenkomstig hun geloof en geaardheid.<br>Wie zich aan voedsel en drank [dat hem gegeven wordt] ergert,<br>Of dat aan anderen wordt gegeven,<br>Vindt noch overdag, noch ’s nachts concentratie.</p>
<p><a class="sc" data-uid="dhp250" id="250"></a>Maar wie deze ergernis<br>Uitroeit, ontwortelt en verwijdert,<br>Bereikt bij dag en bij nacht concentratie.</p>
<p><a class="sc" data-uid="dhp251" id="251"></a>Er is geen vuur zo hevig als hartstocht.<br>Er is niets dat zo beroert als haat.<br>Er is geen vangnet als onwetendheid.<br>Er is geen rivier zoals verlangen.</p>
<p><a class="sc" data-uid="dhp252" id="252"></a>Het is gemakkelijk de fouten van anderen te zien.<br>Moeilijker is het echter om de fouten van jezelf te zien.<br>De fouten van anderen zift men<br>Zoals men het kaf van het koren scheidt.<br>De eigen fouten verbergt men<br>Zoals een valsspeler een ongelukkige worp verbergt.</p>
<p><a class="sc" data-uid="dhp253" id="253"></a>Wie steeds de fouten van anderen ziet<br>En er constant aanstoot aan neemt,<br>Ziet zijn bezoedelingen toenemen.<br>Hij is ver verwijderd van de vernietiging van deze kankers.</p>
<p><a class="sc" data-uid="dhp254" id="254"></a>In de lucht is er geen pad.<br>Buiten het pad is er geen monnik.<br>Mensen houden van obstakels [die hun spirituele groei verhinderen].<br>Boeddhas zijn er vrij van.</p>
<p><a class="sc" data-uid="dhp255" id="255"></a>In de lucht is er geen pad.<br>Buiten het pad is er geen monnik.<br>Alle geconditioneerde dingen zijn vergankelijk.<br>Boeddhas zijn eeuwig.</p>
</blockquote>
<h2>De rechtvaardige</h2>
<blockquote class="gatha">
<p><a class="sc" data-uid="dhp256" id="256"></a>Wie onbezonnen oordeelt [over wat al dan niet goed is],<br>Oordeelt niet overeenkomstig de Dhamma.<br>Een wijs persoon oordeelt pas nadat hij<br>Goed en slecht heeft afgewogen.</p>
<p><a class="sc" data-uid="dhp257" id="257"></a>Een Wijze, die ongehaast, overeenkomstig de Dhamma,<br>En onpartijdig<br>Anderen beoordeelt,<br>Wordt een 'Beschermer van de Dhamma' genoemd !</p>
<p><a class="sc" data-uid="dhp258" id="258"></a>Men is niet wijs,<br>Omdat men veel spreekt.<br>Wie vredig is,<br>Zonder haat en<br>Zonder angst<br>Wordt een 'Wijze' genoemd !</p>
<p><a class="sc" data-uid="dhp259" id="259"></a>Het is niet omdat men veel spreekt<br>Dat men de Dhamma begrijpt.<br>Maar hij die<br>—Alhoewel hij er slechts weinig over heeft gehoord—<br>De Leer persoonlijk beoefent,<br>En [de Leer] niet verwaarloost,<br>Ziet en kent de Dhamma werkelijk.</p>
<p><a class="sc" data-uid="dhp260" id="260"></a>Men is geen Thera<br>Omdat men grijze haren heeft.<br>Wie énkel in leeftijd gerijpt is,<br>[zonder morele noch spirituele progressie]<br>Wordt 'een oude gek' genoemd !</p>
<p><a class="sc" data-uid="dhp261" id="261"></a>Wie in waarheid leeft en zich gedraagt volgens de Dhamma,<br>Wie geweldloos is, beheerst en getemd,<br>Wie bezoedeling heeft uitgebraakt en wijs is,<br>Wordt een 'Thera' genoemd !</p>
<p><a class="sc" data-uid="dhp262" id="262"></a>Niet door mooie woorden,<br>Of een mooi uiterlijk,<br>Wordt een jaloers, hebzuchtig<br>En doortrapt heerschap achtenswaard.</p>
<p><a class="sc" data-uid="dhp263" id="263"></a>Maar de Wijze, die alle haat heeft uitgebraakt,<br>En [alle slechte eigenschappen] heeft afgesneden,<br>Ontworteld en verwijderd,<br>Wordt achtenswaard genoemd.</p>
<p><a class="sc" data-uid="dhp264" id="264"></a>Iemand die zijn hoofd kaalgeschoren heeft,<br>Maar de discipline niet volgt en leugens vertelt is geen asceet.<br>Hoe kan iemand, die verlangend en begerig is,<br>Een asceet zijn ?</p>
<p><a class="sc" data-uid="dhp265" id="265"></a>Wie het kwade [in zich] helemaal tot bedaren brengt<br>—Zowel het kleine als het grote—<br>Wordt een asceet genoemd<br>Omdat hij het kwade overwonnen heeft !</p>
<p><a class="sc" data-uid="dhp266" id="266"></a>Men is geen monnik omdat men<br>Met de bedelnap rondgaat.<br>Men wordt geen monnik énkel door de levenswijze<br>Van een monnik aan te nemen.</p>
<p><a class="sc" data-uid="dhp267" id="267"></a>Wie in deze wereld goed en kwaad overstijgt,<br>Wie het heilige leven leidt,<br>Wie door de wereld wandelt met helder begrip,<br>Wordt 'een monnik' genoemd !</p>
<p><a class="sc" data-uid="dhp268" id="268"></a>Wie verward en dom is,<br>Wordt geen Wijze door te zwijgen.<br>Maar wie—alles met de weegschaal afmetend—<br>Het beste kiest [en het kwade mijdt],<br>Is een Wijze.</p>
<p><a class="sc" data-uid="dhp269" id="269"></a>Omdat hij het kwade vermijdt:<br>[Precies om die reden] is hij een Wijze.<br>Iemand die beide werelden begrijpt,<br>Wordt juist daarom 'een Wijze' genoemd.</p>
<p><a class="sc" data-uid="dhp270" id="270"></a>Wie levende wezens kwetst,<br>Zal—juist hierdoor—nooit een Edele zijn.<br>Wie geweldloos is met alle levende wezens,<br>Wordt 'een Edele' genoemd !</p>
<p><a class="sc" data-uid="dhp271" id="271"></a>Niet door deugdzaam gedrag en rituelen.<br>Niet door grote geleerdheid.<br>Niet door diepe meditaties.<br>Niet door afgezonderd te leven.</p>
<p><a class="sc" data-uid="dhp272" id="272"></a>Noch door te denken:<br>'Ik ervaar het geluk van verzaking [aan de wereld],<br>Wat voor de gewone sterveling onbereikbaar is’.<br>O, Monnik,<br>Wentel je niet in tevredenheid<br>Zolang je mentale bezoedelingen niet [totaal] vernietigd zijn.</p>
</blockquote>
<h2>Het pad</h2>
<blockquote class="gatha">
<p><a class="sc" data-uid="dhp273" id="273"></a>Onder alle paden is het Achtvoudige Pad het beste pad.<br>Onder alle waarheden zijn de Vier Waarheden<br>De meest prominente.<br>Onder alle gemoedsgesteldheden is begeerteloosheid de beste.<br>En hij die inzicht verwerft is de meest verheven.</p>
<p><a class="sc" data-uid="dhp274" id="274"></a>Dit is het pad: er is geen ander,<br>Dat tot zuivering van inzicht leidt.<br>Daarom moet je dit pad zeker volgen !<br>Dan ontneem je Mara elke kans.</p>
<p><a class="sc" data-uid="dhp275" id="275"></a>Wanneer jij dit pad volgt,<br>Maak je een einde aan je lijden.<br>Ik onderwijs je dit pad,<br>Nadat ikzelf ontdekt heb<br>Hoe de pijl moet verwijderd worden<br>[die al dat lijden met zich bracht].</p>
<p><a class="sc" data-uid="dhp276" id="276"></a>Jij moet zélf de inspanning doen.<br>De Boeddhas wijzen slechts de weg.<br>Wanneer je het pad volgt en hierover mediteert<br>Zal je bevrijd worden van de ketens van Mara.</p>
<p><a class="sc" data-uid="dhp277" id="277"></a>'Alle geconditioneerde dingen zijn vergankelijk !'<br>Wie dit met wijsheid zíet,<br>Beëindigt het lijden.<br>Dit is het pad van zuivering.</p>
<p><a class="sc" data-uid="dhp277" id="278"></a>'Alle geconditioneerde dingen zijn onbevredigend !'<br>Wie dit met wijsheid zíet,<br>Beëindigt het lijden.<br>Dit is het pad van zuivering.</p>
<p><a class="sc" data-uid="dhp279" id="279"></a>'Alle geconditioneerde dingen zijn niet-zelf !'<br>Wie dit met wijsheid zíet,<br>Beëindigt het lijden.<br>Dit is het pad van zuivering.</p>
<p><a class="sc" data-uid="dhp280" id="280"></a>Wie zich niet inspant, wanneer het daarvoor tijd is.<br>Wie—hoewel jeugdig en sterk—ook lui en vadsig is,<br>Met een slome, niet doelgerichte geest:<br>Zo’n luierik vindt het pad van wijsheid niet.</p>
<p><a class="sc" data-uid="dhp281" id="281"></a>Men moet waken over zijn spraak en zijn geest in toom houden.<br>Verder geen slechte daden plegen met het lichaam.<br>Wil men het pad bereiken dat door de Wijzen werd aangewezen,<br>Dan moet men deze drie manieren verfijnen.</p>
<p><a class="sc" data-uid="dhp282" id="282"></a>Uit concentratie wordt wijsheid geboren.<br>Zonder concentratie gaat wijsheid verloren.<br>Wie deze twee wegen onderkent,<br>—Van zijn en niet-zijn—<br>Moet zich op zo'n manier gedragen<br>Dat zijn wijsheid groeit.</p>
<p><a class="sc" data-uid="dhp283" id="283"></a>Monniken,<br>Kap het hele bos [van verlangen]; maar géén échte bomen.<br>Uit dit bos [van verlangen] ontstaat angst.<br>Met het bos en het struikgewas omgehakt,<br>Zullen jullie nibbana bereiken.</p>
<p><a class="sc" data-uid="dhp284" id="284"></a>Zolang het verlangen van een man naar vrouwen,<br>Hoe klein ook, niet vernietigd is,<br>Zolang is die man gebonden,<br>Net zoals een kalf dat melk zuigt bij de moederkoe.</p>
<p><a class="sc" data-uid="dhp285" id="285"></a>Snij de eigenliefde af<br>Zoals je, in de herfst, eigenhandig een witte lotus afsnijdt.<br>Beoefen het Pad van [innerlijke] vrede—nibbana—<br>Dat door de Boeddha onderwezen is.</p>
<p><a class="sc" data-uid="dhp286" id="286"></a>'Hier [in deze wereld] zal ik het regenseizoen doorbrengen<br>En hier [in deze wereld] de zomers en de winters !’<br>Zo redeneert de dwaas,<br>Zonder zich van het gevaar bewust te zijn,<br>[dat de dood elk moment kan aankloppen].</p>
<p><a class="sc" data-uid="dhp287" id="287"></a>Wie vergiftigd is door [het bezit van] zonen en vee,<br>[De man] wiens geest daaraan gehecht is,<br>Zal door de dood worden meegesleurd,<br>Zoals een slapend dorp door een tsunami.</p>
<p><a class="sc" data-uid="dhp288" id="288"></a>Zonen bieden geen bescherming.<br>Evenmin een vader of familieleden.<br>Wanneer iemand door de dood gegrepen wordt<br>Kunnen verwanten hem niet beschermen.</p>
<p><a class="sc" data-uid="dhp289" id="289"></a>Laat de Wijze die zichzelf beheerst,<br>En zich hiervan bewust is,<br>[dat er geen enkele bescherming te vinden is]<br>Snel het pad vrijmaken dat naar Nibbana voert.</p>
</blockquote>
<h2>Verzen van allerlei aard</h2>
<blockquote class="gatha">
<p><a class="sc" data-uid="dhp290" id="290"></a>Wanneer hij door een klein geluk op te geven,<br>Een groot geluk kan verkrijgen,<br>Moet de Wijze het kleine geluk opgeven<br>Om het grote te verwerven.</p>
<p><a class="sc" data-uid="dhp291" id="291"></a>Wie zijn persoonlijk geluk verwerft,<br>Door—vol van haat—<br>Leed te veroorzaken bij anderen,<br>Zal zich nooit van haat bevrijden.</p>
<p><a class="sc" data-uid="dhp292" id="292"></a>Wat zeker gedaan moet worden, wordt verzuimd.<br>En wat nagelaten moet worden, wordt gedaan.<br>De bezoedelingen van de brutalen en de nalatigen,<br>Groeien steeds meer aan.</p>
<p><a class="sc" data-uid="dhp293" id="293"></a>Maar zij die de aandacht stevig en constant<br>Gericht houden op het lichaam,<br>Doen niet wat moet nagelaten worden.<br>En volharden in wat moet gedaan worden.<br>De bezoedelingen van diegenen<br>Die aandachtig en bedachtzaam zijn verdwijnen.</p>
<p><a class="sc" data-uid="dhp294" id="294"></a>Vader en moeder gedood,<br>En twee koningen-krijgers.<br>Evenals het koninkrijk en haar bevolking:<br>Een Brahmaan vervolgt onverstoorbaar zijn weg.</p>
<p><a class="sc" data-uid="dhp295" id="295"></a>Vader en moeder gedood,<br>En twee geleerde koningen.<br>En als vijfde de tijger.<br>Een Brahmaan vervolgt onverstoorbaar zijn weg.</p>
<p><a class="sc" data-uid="dhp296" id="296"></a>Geheel ontwaakt,<br>Zijn de discipelen van Gotama altijd waakzaam.<br>Dag en nacht is hun aandacht,<br>Constant op de Boeddha gericht.</p>
<p><a class="sc" data-uid="dhp297" id="297"></a>Geheel ontwaakt,<br>Zijn de discipelen van Gotama altijd waakzaam.<br>Dag en nacht is hun aandacht,<br>Constant op de Dhamma gericht.</p>
<p><a class="sc" data-uid="dhp298" id="298"></a>Geheel ontwaakt,<br>Zijn de discipelen van Gotama altijd waakzaam.<br>Dag en nacht is hun aandacht,<br>Constant op de Sangha gericht.</p>
<p><a class="sc" data-uid="dhp299" id="299"></a>Geheel ontwaakt,<br>Zijn de discipelen van Gotama altijd waakzaam.<br>Dag en nacht is hun aandacht,<br>Constant op [de vergankelijkheid van] het lichaam gericht.</p>
<p><a class="sc" data-uid="dhp300" id="300"></a>Geheel ontwaakt,<br>Zijn de discipelen van Gotama altijd waakzaam.<br>Dag en nacht verheugt hun geest,<br>Zich in geweldloosheid.</p>
<p><a class="sc" data-uid="dhp301" id="301"></a>Geheel ontwaakt,<br>Zijn de discipelen van Gotama altijd waakzaam.<br>Dag en nacht verheugt hun geest,<br>Zich in meditatie.</p>
<p><a class="sc" data-uid="dhp302" id="302"></a>Moeilijk is het om het huis te verlaten.<br>Moeilijk is het om je daarin te verheugen.<br>Moeilijk en pijnlijk is het leven van een gezinshoofd.<br>Pijnlijk is het samenleven met ongelijken.<br>Lijden volgt de reiziger [die van geboorte naar geboorte reist].<br>Wees daarom geen reiziger.<br>Laat lijden je niet volgen.</p>
<p><a class="sc" data-uid="dhp303" id="303"></a>Wie begiftigd is met vertrouwen en met deugd,<br>Bedeeld met roem en rijkdom,<br>Waar hij ook gaat,<br>Hij wordt overal geëerd.</p>
<p><a class="sc" data-uid="dhp304" id="304"></a>Zoals de bergen van de Himalaya,<br>Zijn vredige mensen van ver zichtbaar.<br>De boosaardigen worden hier niet gezien:<br>Ze zijn als pijlen die ’s nachts werden afgeschoten.</p>
<p><a class="sc" data-uid="dhp305" id="305"></a>Hij zit alleen.<br>Hij slaapt alleen.<br>Hij loopt alleen.<br>Hij is ijverig.<br>In afzondering temt hij zichzelf.<br>Vreugdig mediteert hij aan de rand van het bos.</p>
</blockquote>
<h2>De hel</h2>
<blockquote class="gatha">
<p><a class="sc" data-uid="dhp306" id="306"></a>Wie leugens vertelt gaat naar de hel.<br>Ook hij die iets gedaan heeft en loochent: 'dat was ik niet'.<br>Dit soort mensen van laag allooi,<br>Ondergaat hetzelfde lot na de dood.</p>
<p><a class="sc" data-uid="dhp307" id="307"></a>Velen die de oranje monnikspij dragen<br>Zijn van slechte aard en beheersen zich niet.<br>Op grond van hun verkeerde daden<br>Komen deze ellendelingen in de hel terecht.</p>
<p><a class="sc" data-uid="dhp308" id="308"></a>Een immorele en onbeheerste [monnik],<br>Kan beter een roodgloeiende ijzeren bal inslikken,<br>Dan dat hij leeft van de aalmoezen<br>Die men hem geeft.</p>
<p><a class="sc" data-uid="dhp309" id="309"></a>Een onachtzaam man, die achter andermans vrouw jaagt,<br>Komt in volgende vier situaties terecht:<br>Afkeuring, onrust,<br>Blaam en de hel.</p>
<p><a class="sc" data-uid="dhp310" id="310"></a>Afkeuring en een slechte wedergeboorte.<br>Verder is het plezier kortstondig<br>Van een angstige man en een angstige vrouw.<br>En de straf van de koning is zwaar:<br>Daarom moet een man niet achter andermans vrouw jagen.</p>
<p><a class="sc" data-uid="dhp311" id="311"></a>Zoals kusa–gras in de eigen hand snijdt<br>Wanneer het verkeerd wordt vastgegrepen,<br>Zo sleurt het monniksleven je naar de hel<br>Wanneer het verkeerd geleefd wordt.</p>
<p><a class="sc" data-uid="dhp312" id="312"></a>Elke daad die niet-aandachtig wordt uitgevoerd.<br>Elk [religieus] precept dat niet goed wordt nageleefd:<br>Een twijfelachtig religieus leven<br>Levert geen goede vruchten op.</p>
<p><a class="sc" data-uid="dhp313" id="313"></a>Wanneer je iets moet verrichten,<br>Doe dit dan met volle inzet.<br>Een niet-aandachtige wandelaar,<br>Werpt immers slechts stof op.</p>
<p><a class="sc" data-uid="dhp314" id="314"></a>Een slechte daad doet men beter niet,<br>Want van een slechte daad wordt men later gekweld.<br>Het is beter een goede daad te verrichten,<br>Want van een goede daad krijgt men geen spijt.</p>
<p><a class="sc" data-uid="dhp315" id="315"></a>Zoals een grensstad bewaakt wordt<br>—zowel aan de binnenkant [intra muros]<br>Als aan de buitenkant [extra muros]—<br>Zo moet je jezelf beschermen.<br>Laat geen moment voorbijgaan,<br>Want zij die dit moment [van mogelijkheid tot spirituele groei] mislopen,<br>Zullen hun ellendige bestemming [wedergeboorte] betreuren.</p>
<p><a class="sc" data-uid="dhp316" id="316"></a>Zij schamen zich over wat niet beschamend is.<br>En hebben geen schaamte over het schaamteloze.<br>Levende wezens gaan naar een ellendige bestemming [wedergeboorte]<br>Wanneer zij foute inzichten aanhangen.</p>
<p><a class="sc" data-uid="dhp317" id="317"></a>Zij zijn bang als er niets te vrezen valt.<br>En zijn niet bang voor wat moet gevreesd worden.<br>Levende wezens gaan naar een ellendige bestemming  [wedergeboorte]<br>Wanneer zij foute inzichten aanhangen.</p>
<p><a class="sc" data-uid="dhp318" id="318"></a>Zij beelden zich fouten in waar er geen fouten zijn.<br>En zien niet de fouten die er werkelijk zijn.<br>Levende wezens gaan naar een ellendige bestemming  [wedergeboorte]<br>Wanneer zij foute inzichten aanhangen.</p>
<p><a class="sc" data-uid="dhp319" id="319"></a>Zij die fouten als fouten herkennen,<br>En het foutloze als foutloos:<br>Levende wezens gaan naar een goede bestemming [wedergeboorte]<br>Wanneer zij juiste inzichten aanhangen.</p>
</blockquote>
<h2>Olifanten</h2>
<blockquote class="gatha">
<p><a class="sc" data-uid="dhp320" id="320"></a>Zoals een [krijgs]olifant op het slagveld,<br>De pijl, vanuit een boog geschoten, verdraagt,<br>Zo zal ik beledigingen [beledigende taal] verdragen.<br>De meeste mensen vertonen immers immoreel gedrag.</p>
<p><a class="sc" data-uid="dhp321" id="321"></a>Een getemde olifant verwerft een plaats in de samenleving.<br>[ Zo] bestijgt de koning een getemde olifant.<br>De beste onder de mensen is wie getemd is:<br>[Wie getemd is] verdraagt beledigende woorden.</p>
<p><a class="sc" data-uid="dhp322" id="322"></a>Uitstekend zijn getemde muilezels,<br>Evenals getemde raspaarden uit Sindh,<br>En getemde grote olifanten.<br>Maar de mens die zichzelf getemd heeft,<br>Is de allerbeste.</p>
<p><a class="sc" data-uid="dhp323" id="323"></a>Want niet door deze dieren te berijden,<br>Zal men het onbetreden gebied [nibbana] bereiken.<br>Iemand die zichzelf getemd heeft,<br>Zal getemd [het onbetreden gebied] binnengaan.</p>
<p><a class="sc" data-uid="dhp324" id="324"></a>De olifant genaamd Dhanapalako<br>Is bronstig en moeilijk in bedwang te houden.<br>Vastgeketend, eet hij geen morzel:<br>Hij heeft heimwee naar het olifantenbos.</p>
<p><a class="sc" data-uid="dhp325" id="325"></a>❜ Wie zonder energie is en als een veelvraat,<br>Vadsig in slaap rolt,<br>Als een vetgemest varken:<br>Zulke luiaard wordt, keer op keer, als een onwetende herboren.</p>
<p><a class="sc" data-uid="dhp326" id="326"></a>Vroeger doolde mijn geest rond zoals het hem uitkwam.<br>Zoals het hem begeerde.<br>Zoals het hem plezierde.<br>Nu hou ik mijn gedachten volledig in bedwang,<br>Zoals een olifantentemmer een bronstige olifant [in bedwang houdt].</p>
<p><a class="sc" data-uid="dhp327" id="327"></a>Wees waakzaam.<br>Bescherm je eigen geest.<br>Trek jezelf los uit het moeras,<br>Zoals een olifant doet wanneer hij vastzit in de modder.</p>
<p><a class="sc" data-uid="dhp328" id="328"></a>Als je een verstandige metgezel kunt vinden,<br>Een medereiziger die deugdzaam is en wijs,<br>Die alle gevaren overwonnen heeft,<br>Blijf dan bij hem, gelukkig en aandachtig.</p>
<p><a class="sc" data-uid="dhp329" id="329"></a>Als je geen verstandige metgezel kunt vinden,<br>Een medereiziger die deugdzaam is en wijs,<br>Ga dan je eigen weg.<br>Zoals een verslagen koning zijn veroverd koninkrijk verlaat.<br>Of zoals een olifant in de Matanga wildernis<br>Zijn kudde [verlaat] !</p>
<p><a class="sc" data-uid="dhp330" id="330"></a>Dan is het beter om alleen te leven:<br>Een dwaas vormt geen goed gezelschap.<br>Leef alleen en doe geen kwaad,<br>Zorgeloos, als een olifant in het bos.</p>
<p><a class="sc" data-uid="dhp331" id="331"></a>Geluk is: vrienden wanneer je hulp nodig hebt.<br>Geluk is: tevreden zijn met wat je hebt.<br>Geluk is: verdienste aan het einde van je leven.<br>Geluk is: het volkomen laten varen van het lijden.</p>
<p><a class="sc" data-uid="dhp332" id="332"></a>Geluk is: moeder zijn in deze wereld.<br>Geluk is: vader zijn in deze wereld.<br>Geluk is: een dakloze asceet zijn in deze wereld.<br>Geluk is: een Brahmaan zijn in deze wereld.</p>
<p><a class="sc" data-uid="dhp333" id="333"></a>Geluk is: deugdzaam zijn tot op hoge leeftijd.<br>Geluk is: beschikken over vast vertrouwen.<br>Geluk is: het verkrijgen van wijsheid.<br>Geluk is: het vermijden van het kwade.</p>
</blockquote>
<h2>Verlangen</h2>
<blockquote class="gatha">
<p><a class="sc" data-uid="dhp334" id="334"></a>Het verlangen van iemand die een nalatig leven leidt<br>Groeit als een wurgplant.<br>Hij springt van bestaan naar bestaan,<br>Zoals een aap in het bos<br>Die naar fruit verlangt<br>[van tak naar tak springt].</p>
<p><a class="sc" data-uid="dhp335" id="335"></a>Wie dit ellendig begeren en verlangen<br>In de[ze] wereld moet doorstaan,<br>Ziet zijn verdriet groeien,<br>Zoals gras in het regenseizoen.</p>
<p><a class="sc" data-uid="dhp336" id="336"></a>Wie dit ellendig begeren en verlangen<br>In de[ze] wereld doorstaat,<br>Ziet zijn verdriet wegvallen,<br>Zoals waterdruppels afglijden van een lotusbloem.</p>
<p><a class="sc" data-uid="dhp337" id="337"></a>Aan allen die hier nu samen zijt,<br>Zeg ik: ’Het gaat jullie goed’.<br>Graaf de wortel van verlangen op<br>Zoals iemand het Birana-gras opgraaft<br>Om de geurige Usira-wortel te verkrijgen.<br>Laat jullie niet door Mara verpletteren<br>—Zoals riet, keer op keer,<br>Door de stroom gebroken wordt.</p>
<p><a class="sc" data-uid="dhp338" id="338"></a>Zoals een omgehakte boom opnieuw tot groei komt,<br>Wanneer de wortels sterk en onbeschadigd zijn,<br>Zo ook zal het sluimerend verlangen,<br>Wanneer het niet vernietigd is,<br>Keer op keer dezelfde ellende doen ontstaan.</p>
<p><a class="sc" data-uid="dhp339" id="339"></a>Gedachten die geworteld zijn in zintuiglijk verlangen<br>Voeren [de mens] naar verkeerde inzichten:<br>De stroom van de 36 rivieren,<br>[Die de mens] naar het aantrekkelijke drijven,<br>is immers sterk.</p>
<p><a class="sc" data-uid="dhp340" id="340"></a>Deze rivieren stromen in alle richtingen.<br>De wurgplant [van verlangen] schiet op en verankert zich.<br>Wanneer je ziet dat de wurgplant uitloopt,<br>Moet je de wortel met wijsheid vernietigen.</p>
<p><a class="sc" data-uid="dhp341" id="341"></a>Wanneer verlangen stroomt<br>Ontstaat bij een levend wezen een goed gevoel.<br>Zij die zich hieraan hechten en hierin geluk zoeken,<br>[Deze mensen] zullen geboorte en verval van zeer nabij ondergaan.</p>
<p><a class="sc" data-uid="dhp342" id="342"></a>Mensen die opgejaagd zijn door verlangen<br>Spartelen als een haas in een strik.<br>Volledig geketend aan hun verlangens ervaren ze lijden.<br>Steeds weer opnieuw en voor een lange tijd.</p>
<p><a class="sc" data-uid="dhp343" id="343"></a>Mensen die opgejaagd zijn door verlangen,<br>Spartelen als een haas in een strik.<br>Daarom moet een monnik die naar 'uitdoving' streeft,<br>Elk zintuiglijk verlangen doortastend zélf uit de weg ruimen.</p>
<p><a class="sc" data-uid="dhp344" id="344"></a>Wie zich bevrijd had van het struikgewas [van verlangen]<br>En van het bos [van verlangen],<br>Nadien toch terugkeert naar het bos:<br>Bekijk deze man:<br>Bevrijd als hij was, keert hij terug naar zijn slavernij !</p>
<p><a class="sc" data-uid="dhp345" id="345"></a>Ketens gemaakt van ijzer, hout of hennep<br>Zijn niet echt sterk, zo zeggen de Wijzen<br>Maar sterk verlangen naar<br>Juwelen, zonen, en vrouwen…</p>
<p><a class="sc" data-uid="dhp346" id="346"></a>… Dát zijn de sterke ketens, zo zeggen de Wijzen.<br>Ze trekken de achteloze naar beneden.<br>Deze ketens zijn zeer moeilijk te verbreken.<br>Wie deze ketens vernietigd heeft,<br>Wie zonder verlangen is,<br>Heeft de zintuiglijke genoegens achter zich gelaten.</p>
<p><a class="sc" data-uid="dhp347" id="347"></a>Wie—verblind door zintuiglijk verlangen—<br>In de stroom [van begeerte] valt,<br>Is zoals een spin die in haar eigen web verstrikt raakt.<br>De Wijzen echter, die het verlangen hebben doorgesneden,<br>Laten alle lijden achter zich.</p>
<p><a class="sc" data-uid="dhp348" id="348"></a>Laat het verleden los.<br>Laat de toekomst los.<br>Laat het heden los.<br>Wanneer je oversteekt naar de Andere Oever,<br>—Met een volkomen bevrijde geest—<br>Zul je nooit meer tot geboorte en ouderdom komen.</p>
<p><a class="sc" data-uid="dhp349" id="349"></a>Wie zijn gedachtenstroom niet kan stillen,<br>En met een sterk zintuiglijk verlangen,<br>Énkel plezierige dingen overpeinst,<br>Ziet zijn verlangen steeds meer aangroeien:<br>Dit maakt de ketens sterker.</p>
<p><a class="sc" data-uid="dhp350" id="350"></a>Wie zich verheugt in het stillen van zijn gedachtenstroom.<br>Wie op het onaangename [het vergankelijke] mediteert.<br>Wie altijd aandachtig is.<br>Hij maakt een einde aan verlangen.<br>Hij verbreekt Mara’s ketens.</p>
<p><a class="sc" data-uid="dhp351" id="351"></a>Wie de Perfectie bereikt heeft.<br>Onbevreesd is.<br>Zonder verlangen.<br>Vrij van smet.<br>Hij heeft de pijlen van het bestaan vernietigd.<br>Dít is zijn laatste lichaam [vorm van bestaan].</p>
<p><a class="sc" data-uid="dhp352" id="352"></a>Hij is zonder verlangen en zonder hechting.<br>Vaardig in de oorspronkelijke taal van de geschriften.<br>Hij verstaat de woorden, teksten, de uitspraak en hun juiste plaats<br>Hij beheerst hun correcte volgorde.<br>Men noemt hem:<br>'Een groot man, met grote wijsheid,<br>Die zijn laatste leven leidt !’</p>
<p><a class="sc" data-uid="dhp353" id="353"></a>Ik heb alles overwonnen.<br>Ik weet alles.<br>Geen enkel verschijnsel kan me bezoedelen.<br>Ik heb alles achter mij gelaten.<br>Door de vernietiging van verlangen ben ik bevrijd.<br>Ik ben zelf, volkomen alleen, tot volledig begrip gekomen.<br>Wie moet ik als mijn leraar aanwijzen ?</p>
<p><a class="sc" data-uid="dhp354" id="354"></a>De gift van Dhamma overtreft alle andere giften.<br>De smaak van Dhamma overtreft alle andere smaken.<br>De vreugde van Dhamma overtreft alle andere vreugden.<br>De vernietiging van verlangen overwint al het lijden.</p>
<p><a class="sc" data-uid="dhp355" id="355"></a>Rijkdom leidt tot de ondergang van de onwetende,<br>Maar niet [tot de ondergang van] wie de Andere Oever zoekt.<br>Door zijn verlangen naar rijkdom vernietigt de onwetende<br>Niet enkel zichzelf maar ook de anderen.</p>
<p><a class="sc" data-uid="dhp356" id="356"></a>Akkers worden door onkruid overwoekerd.<br>Deze mensheid wordt door zintuiglijk verlangen verteerd.<br>Daarom brengen giften aan wie geen zintuiglijk verlangen kleeft<br>Overvloedig vruchten voort.</p>
<p><a class="sc" data-uid="dhp357" id="357"></a>Akkers worden door onkruid overwoekerd.<br>Deze mensheid wordt door haat verteerd.<br>Daarom brengen giften aan wie geen kwaadwilligheid kleeft<br>Overvloedig vruchten voort.</p>
<p><a class="sc" data-uid="dhp358" id="358"></a>Akkers worden door onkruid overwoekerd.<br>Deze mensheid wordt door onwetendheid verteerd.<br>Daarom brengen giften aan wie niet onwetend is<br>Overvloedig vruchten voort.</p>
<p><a class="sc" data-uid="dhp359" id="359"></a>Akkers worden door onkruid overwoekerd.<br>Deze mensheid wordt door lust verteerd.<br>Daarom brengen giften aan hen die geen lust ontwikkelen<br>Overvloedig vruchten voort.</p>
</blockquote>
<h2>De monnik</h2>
<blockquote class="gatha">
<p><a class="sc" data-uid="dhp360" id="360"></a>Beheersing van het oog is goed.<br>Beheersing van het oor is goed.<br>Beheersing van de neus is goed.<br> Beheersing van de tong is goed.</p>
<p><a class="sc" data-uid="dhp361" id="361"></a>Beheersing van het lichaam is goed.<br>Beheersing van de spraak is goed.<br>Beheersing van de gedachten is goed.<br>Beheersing is altijd goed.<br>De monnik die zich beheerst,<br>Is bevrijd van alle lijden.</p>
<p><a class="sc" data-uid="dhp362" id="362"></a>Wie zijn handen volledig beheerst.<br>Wie zijn voeten volledig beheerst.<br>Wie zijn spraak volledig beheerst.<br>— Wie volledig beheerst is.<br>Wie innerlijke vreugde kent,<br>Standvastig, alleen, en tevreden is:<br>Zo iemand noemt men 'een monnik'.</p>
<p><a class="sc" data-uid="dhp363" id="363"></a>De monnik die zijn spraak volledig beheerst.<br>En, niet verwaand, de heilige teksten reciteert.<br>En zo de Dhamma met inzicht toelicht:<br>Zijn woorden klinken zoet.</p>
<p><a class="sc" data-uid="dhp364" id="364"></a>De monnik die de Dhamma als zijn verblijfplaats beschouwt.<br>Vreugde schept in de Dhamma.<br>De Dhamma bestudeert.<br>Zich de Dhamma voor de geest haalt:<br>Zulke monnik zal de ware Dhamma nooit afvallen.</p>
<p><a class="sc" data-uid="dhp365" id="365"></a>Men moet niet minachten wat men zelf ontvangen heeft.<br>Evenmin moet men de anderen benijden.<br>Een monnik die anderen benijdt,<br>Bereikt geen concentratie.</p>
<p><a class="sc" data-uid="dhp366" id="366"></a>De goden prijzen de monnik,<br>Die een puur en actief leven leidt.<br>En die niet minacht wat hij ontvangt,<br>Ook al is dit weinig.</p>
<p><a class="sc" data-uid="dhp367" id="367"></a>Wie totaal onthecht is aan naam en vorm [nama-rupa],<br>En niet treurt,<br>Over wat in werkelijkheid niet bestaat,<br>Wordt 'een monnik' genoemd !</p>
<p><a class="sc" data-uid="dhp368" id="368"></a>Een monnik die in liefdevolle vriendelijkheid verwijlt,<br>En zijn vertrouwen stelt in de Dhamma,<br>Zal het stillen van al het gevormde bereiken:<br>De staat van innerlijke vrede.</p>
<p><a class="sc" data-uid="dhp369" id="369"></a>Loos deze boot, Monnik !<br>Eenmaal geleegd, zal hij sneller varen.<br>Met passie en haat vernietigd,<br>Zul je nibbana bereiken.</p>
<p><a class="sc" data-uid="dhp370" id="370"></a>Verbreek vijf ketens [de lagere ketens].<br>Geef vijf ketens op [de hogere ketens].<br>En vooral: beoefen er verder vijf [de vijf deugden].<br>Van de monnik die de vijf gehechtheden overwonnen heeft,<br>Zegt men dat hij 'de stroom overgestoken' is !</p>
<p><a class="sc" data-uid="dhp371" id="371"></a>Mediteer, Monnik ! Wees niet achteloos.<br>Laat je gedachten niet afdwalen naar zintuiglijk genot.<br>Slik in je achteloosheid geen roodgloeiende metalen bal in.<br>Om dan, inwendig verbrand, uit te roepen: 'Dit doet pijn !'</p>
<p><a class="sc" data-uid="dhp372" id="372"></a>Er is geen concentratie [jhana] voor wie geen inzicht [panna] heeft.<br>Er is geen inzicht [panna] zonder concentratie [jhana].<br>Wie zowel concentratie als inzicht bezit,<br>Nadert nibbana.</p>
<p><a class="sc" data-uid="dhp373" id="373"></a>Een monnik, kalm van geest,<br>Met een juist inzicht in de Dhamma,<br>Die naar een eenzame plaats is gegaan,<br>Ervaart bovenmenselijke vreugde.</p>
<p><a class="sc" data-uid="dhp374" id="374"></a>Telkens wanneer men—met juiste aandacht—<br>Het ontstaan en het vergaan ziet van de khandhas<br>Ervaart men vreugde en geluk.<br>[Wie dit ervaart] ként het Doodloze.</p>
<p><a class="sc" data-uid="dhp375" id="375"></a>In deze wereld moet een wijze monnik<br>Hiermee starten:<br>Waakzaamheid over de zintuigen.<br>Tevredenheid en volkomen beheersing,<br>Overeenkomstig de Patimokkha,<br>Omgang met deugdzame vrienden<br>Die een zuiver leven leiden en niet lui zijn.</p>
<p><a class="sc" data-uid="dhp376" id="376"></a>Hij moet goed en vriendelijk zijn<br>En zich heilzaam gedragen.<br>Dan zal hij, vervuld van geluk,<br>Een einde maken aan zijn lijden.</p>
<p><a class="sc" data-uid="dhp377" id="377"></a>Monniken, laat je hartstocht en haat los,<br>Zoals de jasmijn<br>Haar verwelkte bloemen<br>Laat vallen.</p>
<p><a class="sc" data-uid="dhp378" id="378"></a>Vredig in lichaam.<br>Vredig in spraak.<br>De monnik die vredig is en goed geconcentreerd,<br>Die de wereldse verleidingen heeft uitgebraakt,<br>Wordt 'gestild' genoemd !</p>
<p><a class="sc" data-uid="dhp379" id="379"></a>Stimuleer jezelf.<br>Onderzoek het zelf in jezelf.<br>De monnik die zichzelf bewaakt<br>En aandachtig is,<br>Zal gelukkig leven.</p>
<p><a class="sc" data-uid="dhp380" id="380"></a>Werkelijk, ieder is zijn eigen beschermheer.<br>Ieder is meester over zijn eigen toekomst.<br>Beheers daarom volkomen jezelf,<br>Zoals een koopman een goed getraind paard ment.</p>
<p><a class="sc" data-uid="dhp381" id="381"></a>De monnik die volkomen gelukkig is,<br>En zijn vertrouwen compleet stelt in de Leer van de Boeddha,<br>Zal het geluk bereiken<br>Dat het stillen van alle geconditioneerde dingen<br>Met zich brengt: de staat van vrede [nibbana].</p>
<p><a class="sc" data-uid="dhp382" id="382"></a>Zelfs een niet volleerde monnik<br>Die zich inspant om de Leer van de Boeddha te beoefenen,<br>Verlicht helder deze wereld.<br>Zoals de maan die vanachter de wolken verschijnt.</p>
</blockquote>
<h2>De brahmaan</h2>
<blockquote class="gatha">
<p><a class="sc" data-uid="dhp383" id="383"></a>Span je in en verbreek de stroom [van begeerte].<br>Verdrijf de zintuiglijke verlangens, brahmaan !<br>Wanneer je het uiteenvallen van alle geconditioneerde dingen begrijpt,<br>Dan zal je het ongemanifesteerde kennen.</p>
<p><a class="sc" data-uid="dhp384" id="384"></a>Wanneer een brahmaan door concentratie en inzicht<br>De andere oever bereikt,<br>Dan verbreekt die wijze man<br>Al zijn ketens.</p>
<p><a class="sc" data-uid="dhp385" id="385"></a>Wie zonder angst is en ongehecht [aan deze wereld].<br>Voor wie noch deze oever, noch de andere oever bestaat.<br>Voor wie beide oevers niet bestaan:<br>Zo iemand noem ik 'een Brahmaan'.</p>
<p><a class="sc" data-uid="dhp386" id="386"></a>Wie, gezeten in meditatie,<br>Vrij van smet,<br>Vrij van bezoedeling,<br>Gedaan heeft wat gedaan moest worden.<br>Wie het hoogste doel heeft bereikt:<br>Zo iemand noem ik 'een Brahmaan'.</p>
<p><a class="sc" data-uid="dhp387" id="387"></a>De zon straalt overdag.<br>De maan schijnt ’s nachts.<br>De krijger pronkt in zijn wapenuitrusting.<br>De brahmaan onderscheidt zich wanneer hij mediteert.<br>Maar de Boeddha straalt met pracht en praal<br>Dag en nacht.</p>
<p><a class="sc" data-uid="dhp388" id="388"></a>Omdat hij het kwade uitbant,<br>Noemt men hem 'een Brahmaan !'<br>Omdat hij vredig leeft,<br>Noemt men hem 'een asceet !'<br>Omdat hij zijn onzuiverheden heeft uitgedreven<br>Wordt hij 'een thuisloze' genoemd !</p>
<p><a class="sc" data-uid="dhp389" id="389"></a>Men moet een brahmaan niet aanvallen.<br>En een brahmaan moet niet boos worden op wie hem aanvalt.<br>Wie een brahmaan slaat moet zich schamen.<br>Maar de brahmaan die zich hierover boos maakt, des te meer.</p>
<p><a class="sc" data-uid="dhp390" id="390"></a>Voor een brahmaan is er niets beter<br>Dan zijn gedachten weg te houden van de dingen waarvan hij houdt.<br>Telkens wanneer hij niet toegeeft<br>Aan de gedachte om anderen kwaad te doen,<br>Wordt het lijden meer en meer gestild.</p>
<p><a class="sc" data-uid="dhp391" id="391"></a>Wie geen slechte daden begaat<br>Met het lichaam,<br>Met woorden,<br>En met gedachten.<br>Wie zich volkomen beheerst in deze drie domeinen,<br>Hem noem ik 'een Brahmaan'.</p>
<p><a class="sc" data-uid="dhp392" id="392"></a>[De persoon] Door wie men de Dhamma heeft leren kennen,<br>Zoals onderwezen door de Volledig Ontwaakte,<br>Dient men respectvol eer te betuigen,<br>[Op dezelfde manier] als een [orthodoxe] brahmaan<br>Het offervuur vereert.</p>
<p><a class="sc" data-uid="dhp393" id="393"></a>Noch door samengeklit haar,<br>Noch door afstamming,<br>Noch door geboorte [kaste] wordt men brahmaan.<br>Zuiver is hij in wie waarheid en Dhamma is.<br>Dát is 'een Brahmaan'.</p>
<p><a class="sc" data-uid="dhp394" id="394"></a>'Domoor !'<br>Wat is het nut van samengeklit haar ?<br>Wat is het nut van een gewaad gemaakt uit antilopenhuid ?<br>Binnenin ben je ondoordringbaar als de jungle [vol bezoedeling].<br>Je maakt uitsluitend jouw buitenkant toonbaar.</p>
<p><a class="sc" data-uid="dhp395" id="395"></a>Een man, gekleed in lompen,<br>Mager—het hele lichaam met dikke aders overdekt,<br>Die in afzondering in het bos leeft en daar mediteert:<br>Dát noem ik 'een Brahmaan'.</p>
<p><a class="sc" data-uid="dhp396" id="396"></a>❜Ik noem niet iemand een brahmaan,<br>Die geboren [kaste] is uit de schoot van een [brahmaanse] moeder.<br>Wie nog iets bezit [i.c. hooghartigheid, arrogantie],<br>Is slechts een praatjesmaker ['bhovadin'].<br>Maar wie niets meer bezit, en zich nergens aan hecht:<br>Dát noem ik 'een Brahmaan'.</p>
<p><a class="sc" data-uid="dhp397" id="397"></a>Wie alle ketens doorbroken heeft,<br>En hier helemaal niet trots op is.<br>Wie alle gehechtheid overwonnen heeft en alles losgelaten:<br>Dát noem ik 'een Brahmaan'.</p>
<p><a class="sc" data-uid="dhp398" id="398"></a>Wie de riem [van kwaadwilligheid];<br>De teugel [van begeerte];<br>Het tuig [van latente neigingen];<br>Het hoofdstel [van verkeerde opvattingen] doorgesneden heeft.<br>De dissel [de obstakels] verwijderd heeft,<br>En ontwaakt is:<br>Dát noem ik 'een Brahmaan'.</p>
<p><a class="sc" data-uid="dhp399" id="399"></a>Wie beledigingen, slagen en gevangenneming<br>Verdraagt zonder boos te worden.<br>Wiens geduld zijn grootste kracht is:<br>Dát noem ik 'een Brahmaan'.</p>
<p><a class="sc" data-uid="dhp400" id="400"></a>Wie zonder boosheid is;<br>Wie devoot en deugdzaam is;<br>Niet arrogant en beheerst;<br>Zijn laatste lichaam draagt:<br>Dát noem ik 'een Brahmaan'.</p>
<p><a class="sc" data-uid="dhp401" id="401"></a>Als water op een lotusblad,<br>Als een mosterdzaadje op de punt van een pijl,<br>Wie zich niet bevuilt aan zintuiglijk genot:<br>Dát noem ik 'een Brahmaan'.</p>
<p><a class="sc" data-uid="dhp402" id="402"></a>Wie hier [in deze wereld],<br>Het lijden volkomen begrijpt<br>En hieraan een einde maakt<br>Door de vernietiging van het zelf.<br>Wie de last heeft neergelegd en alles losgelaten:<br>Dát noem ik 'een Brahmaan'.</p>
<p><a class="sc" data-uid="dhp403" id="403"></a>Wie begiftigd is met diep inzicht en wijs is;<br>Wie wéét wat het pad is en wat niet het pad is,<br>Heeft het hoogste [spiritueel] doel bereikt:<br>Dát noem ik 'een Brahmaan'.</p>
<p><a class="sc" data-uid="dhp404" id="404"></a>Wie niet omgaat met leken of thuislozen<br>Of met beide.<br>Wie thuisloos rondtrekt.<br>Wie weinig behoeften heeft:<br>Dát noem ik 'een Brahmaan'.</p>
<p><a class="sc" data-uid="dhp405" id="405"></a>Wie geen geweld gebruikt tegen levende wezens.<br>Noch tegen de angstigen.<br>Noch tegen de sterken.<br>Wie niet doodt,<br>Noch anderen daartoe aanzet.<br>Dát noem ik 'een Brahmaan'.</p>
<p><a class="sc" data-uid="dhp406" id="406"></a>Wie verdraagzaam is onder de onverdraagzamen.<br>Vredig onder de geweldenaars.<br>Onthecht onder zij die hechten.<br>Dát noem ik 'een Brahmaan'.</p>
<p><a class="sc" data-uid="dhp407" id="407"></a>Wie hartstocht, haat, trots,<br>En huichelarij loslaat,<br>Zoals een mosterdzaadje<br>Van een pijlpunt [valt]:<br>Dát noem ik 'een Brahmaan'.</p>
<p><a class="sc" data-uid="dhp408" id="408"></a>Wie vriendelijke, ware en leerzame<br>Woorden zegt die niemand kwetsen:<br>Dát noem ik 'een Brahmaan'.</p>
<p><a class="sc" data-uid="dhp409" id="409"></a>Wie hier in deze wereld<br>Niets neemt wat niet gegeven is—<br>Hetzij lang of kort.<br>Hetzij groot of klein.<br>Hetzij mooi of lelijk:<br>Dát noem ik 'een Brahmaan'.</p>
<p><a class="sc" data-uid="dhp410" id="410"></a>Wie zonder verlangen is<br>—In deze wereld of in de volgende.<br>Wie thuisloos is en volkomen onthecht:<br>Dát noem ik 'een Brahmaan'.</p>
<p><a class="sc" data-uid="dhp411" id="411"></a>Wie vrij is van gehechtheid.<br>En—door inzicht—vrij van twijfel.<br>Wie gevestigd is in het Doodloze:<br>Dát noem ik 'een Brahmaan'.</p>
<p><a class="sc" data-uid="dhp412" id="412"></a>Wie [in deze wereld] alle gehechtheid overwonnen heeft<br>—Zowel voor verdienstelijke als voor slechte daden<br>Als voor beide—<br>Wie zonder verdriet is, vrij van smet, en zuiver:<br>Dát noem ik 'een Brahmaan'.</p>
<p><a class="sc" data-uid="dhp413" id="413"></a>Wie is als de maan:<br>—Vlekkeloos, zuiver, klaar en onverstoorbaar.<br>In wie vreugde over bestaan<br>Volkomen vernietigd is:<br>Dát noem ik 'een Brahmaan'.</p>
<p><a class="sc" data-uid="dhp414" id="414"></a>Wie voorbij deze moeilijke weg [zonder exit] is gegaan.<br>—Wie aan onwetendheid voorbij is gegaan.<br>Wie is overgestoken—naar de Andere Oever is gegaan.<br>Als yogi, vrij van verlangen en vrij van twijfel,<br>Zonder hechting, bevrijd:<br>Dát noem ik 'een Brahmaan'.</p>
<p><a class="sc" data-uid="dhp415" id="415"></a>Wie hier [in deze wereld] zintuiglijk genot heeft losgelaten<br>En thuisloos rondzwerft.<br>Wie het ontstaan [het 'worden’] van zintuiglijk genot vernietigd heeft:<br>Dát noem ik 'een Brahmaan'.</p>
<p><a class="sc" data-uid="dhp416" id="416"></a>Wie hier [in deze wereld] verlangen heeft losgelaten,<br>En thuisloos rondzwerft.<br>Wie het ontstaan [het 'worden’] van verlangen vernietigd heeft:<br>Dát noem ik 'een Brahmaan'.</p>
<p><a class="sc" data-uid="dhp417" id="417"></a>Wie alle menselijke bindingen heeft losgelaten.<br>Wie ontsnapt is aan goddelijke bindingen.<br>Wie zich vrijgemaakt heeft van alle bindingen:<br>Dát noem ik 'een Brahmaan'.</p>
<p><a class="sc" data-uid="dhp418" id="418"></a>Wie genoegen en aversie heeft losgelaten.<br>Wie koel geworden is,<br>Vrij van hechting.<br>Een held die de hele wereld veroverd heeft:<br>Dát noem ik 'een Brahmaan'.</p>
<p><a class="sc" data-uid="dhp419" id="419"></a>Wie het vergaan en ontstaan van levende wezens<br>Compleet begrijpt.<br>Wie onthecht is.<br>Gelukkig is.<br>Ontwaakt is:<br>Dát noem ik 'een Brahmaan'.</p>
<p><a class="sc" data-uid="dhp420" id="420"></a>Wiens bestemming niet bekend is<br>Bij devas, halfgoden, en mensen;<br>Wiens mentale bezoedelingen vernietigd zijn<br>En een arahant is:<br>Dát noem ik 'een Brahmaan'.</p>
<p><a class="sc" data-uid="dhp421" id="421"></a>Voor wie er niets bestaat:<br>Niet in het verleden, noch in het heden, noch in de toekomst.<br>Wie aan niets gehecht is, wie niets bezit:<br>Dát noem ik 'een Brahmaan'.</p>
<p><a class="sc" data-uid="dhp422" id="422"></a>Wie sterk is [als een stier].<br>Edel.<br>Een held.<br>Een groot Ziener.<br>Een overwinnaar.<br>Vrij van verlangen.<br>Met volkomen inzicht in de Dhamma.<br>Ontwaakt.<br>Dát noem ik 'een Brahmaan'.</p>
<p><a class="sc" data-uid="dhp423" id="423"></a>Wie zijn vorige levens begrijpt,<br>Wie hemel en hel ziet,<br>En zo het einde van geboorte bereikt heeft.<br>Wie volkomen inzicht heeft verworven,<br>Is een Wijze die alles heeft volbracht wat volbracht moet worden:<br>Dát noem ik 'een Brahmaan'.</p>
</blockquote>
</article>
<aside id="metaarea">
<p>Vertaald uit het Pali door <span class="author">Guy Eugène Dubois</span></p>
<p>Het boek <cite class="book">DHAMMAPADA—Het Pad van Waarheid</cite> is verkrijgbaar voor download op <a href="http://samita.be/nl/media/books/" target="_blank">http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class="editor">Venerable Vimala</span>.</p></aside>
</section>
</div>
</body>
</html>
