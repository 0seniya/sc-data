<!DOCTYPE html>
<html>
<head>
<meta charset="UTF-8">
<meta name="author" content="Fórizs László">
<title></title>
</head>
<body>
<div id="text" lang="hu">
<section class="sutta" id="dhp60-75">
<article>
<div class="hgroup">
<p class="division">Khuddakanikāya</p>
<p>Dhammapada</p>
<p class="subdivision">Az Igazság Útja</p>
<h1>A Balga</h1>
</div>
<blockquote class="gatha">
<p><a class="sc" data-uid="dhp60" id="60"></a>A virrasztónak hosszú az éjszaka,<br>
a fáradt vándornak hosszú a jódzsana,</p>
<p>az igaz Törvényt nem ismerő<br>
balgának hosszú a szamszára.</p>
<p><a class="sc" data-uid="dhp61" id="61"></a>Ha útja során nem találkozna<br>
kiválóbb vagy egyenrangú mesterrel,<br>
ne szegődjön ostoba mellé, inkább<br>
szilárd elhatározással folytassa egyedül az útját!</p>
<p><a class="sc" data-uid="dhp62" id="62"></a>Az ostobát kínozza a gondolat: „ezek az én fiaim,’’<br>
„ez a vagyon az enyém.” Valójában azonban<br>
még saját magával sem rendelkezik.<br>
Hogyan rendelkezhetne akkor a fiaival,<br>
hogyan lehetne a gazdagság az övé?</p>
<p><a class="sc" data-uid="dhp63" id="63"></a>Az az ostoba, aki tisztában van ostobaságával<br>
—legalább ebben az egy vonatkozásban—bölcs.<br>
De aki annyira ostoba, hogy még bölcsnek is hiszi magát,<br>
az valóban rászolgált az ostoba névre.</p>
<p><a class="sc" data-uid="dhp64" id="64"></a>A balga leélheti egész életét<br>
a bölcs társaságában anélkül,<br>
hogy ráébredne az Igazságra,<br>
ahogyan a kanál sem tud meg semmit a leves ízéről.</p>
<p><a class="sc" data-uid="dhp65" id="65"></a>Az értelmes ember számára egy pillanat<br>
is elegendő a bölcs társaságában ahhoz,<br>
hogy felismerje az Igazságot,<br>
ahogyan a nyelv is felismeri a leves ízét.</p>
<p><a class="sc" data-uid="dhp66" id="66"></a>A balgák saját maguk ellenségei.<br>
Ide-oda bolyonganak miközben<br>
bűnös cselekedeteik száma egyre nő.<br>
De a bűnök keserű gyümölcsöt teremnek!</p>
<p><a class="sc" data-uid="dhp67" id="67"></a>Nem lehet jó az a<br>
cselekedet, amellyel<br>
lelkiismeretfurdalás,<br>
sírás és könny jár.</p>
<p><a class="sc" data-uid="dhp68" id="68"></a>Csak az a cselekedet lehet jó,<br>
amellyel nem jár<br>
lelkiismeretfurdalás,<br>
amelynek jutalma öröm és boldogság.</p>
<p><a class="sc" data-uid="dhp69" id="69"></a>Amíg a bűnös cselekedet nem hozza meg gyümölcsét,<br>
az ostoba azt hiszi, a bűn olyan, mint a méz;<br>
de mihelyt gyümölcsöt hoz,<br>
szenvedés sújtja az ostobát.</p>
<p><a class="sc" data-uid="dhp70" id="70"></a>Hiába eszi ételét az ostoba<br>
a fűszál hegyével,<br>
egytizenhatod részére sem méltó azoknak,<br>
akik valóban megértették a Törvényt.</p>
<p><a class="sc" data-uid="dhp71" id="71"></a>A bűnös cselekedet olyan, akár<br>
a frissen mert tej. Nem romlik meg rögtön,<br>
hatása szunnyad, mint a hamuval borított parázs,<br>
és úgy követi az ostobát.</p>
<p><a class="sc" data-uid="dhp72" id="72"></a>Bármily sok ismeretre tesz szert az ostoba,<br>
csak kára származik belőle,<br>
a fejét hasogatja, és ami jó még<br>
maradt benne, azt is elpusztítja.</p>
<p><a class="sc" data-uid="dhp73" id="73"></a>Hadd vágyakozzék az ostoba hírnévre,<br>
elsőségre a kolduló barátok között,<br>
elöljárói posztra a rendben,<br>
s nagy tiszteletre a többi gyülekezet részéről!</p>
<p><a class="sc" data-uid="dhp74" id="74"></a>Az ostoba sóvárgása és büszkesége<br>
egyre nő, folyton azon jár az esze,<br>
hogy lássa minden családapa és szerzetes,<br>
hogy ő mit cselekedett.<br>
Ő akarja előírni mindenki számára,<br>
hogy mit szabad és mit nem szabad tennie.</p>
<p><a class="sc" data-uid="dhp75" id="75"></a>Más út vezet a szerzéshez,<br>
és más út visz a Nirvánába.<br>
A koldus, a Buddha tanítványa,<br>
miután ezt felismerte, ne az emberek<br>
tiszteletét akarja kivívni, hanem egyedül<br>
a különbségtevő tudásnak szentelje az életét!</p>
</blockquote>
</article>
<aside id="metaarea">
<p>Így készült:<br>
Fordította: <span class="author">Fórizs László</span><br>
Forrás: Dhp, páli<br>
Szerzői jogok: Fórizs László, 2009<br>
Felhasználás feltételei:</p>
<p><a href="http://creativecommons.org/licenses/by-nc-sa/2.5/hu/">CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/">Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
